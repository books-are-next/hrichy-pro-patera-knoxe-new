<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="">
    <meta name="apple-mobile-web-app-capable" content="yes">
    <title>Hříchy pro pátera Knoxe</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./hrichy_pro_patera_knoxe_024.html">
    <link rel="next" href="./hrichy_pro_patera_knoxe_026.html">
    <meta name="nb-order" content="21">
    <link rel="self" href="hrichy_pro_patera_knoxe_025.html">
    <meta name="nb-identifier" content="skvorecky-hrichy-pro-patera-knoxe-67a3d4e">
    <meta name="nb-role" content="chapter">
  </head>
  <body data-nb-words="6384" data-nb-chars="37082" class="nb-role-chapter nb-custom-style">
    <nav role="doc-toc">
      <ul class="plain">
        <li><a href="hrichy_pro_patera_knoxe_005.html">Věnování</a></li>
        <li><a href="hrichy_pro_patera_knoxe_006.html">Slovo autora</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./hrichy_pro_patera_knoxe_024.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="0" data-nb-chars="0"></h1>
        <p class="chunk" data-nb-ref-number="2" data-nb-words="39" data-nb-chars="239"><span class="idea" data-nb-ref-number="1" id="idea1" data-nb-words="39" data-nb-chars="239">Nojo, povídám nad tím plánkem. Ale včera dopoledne byla přece Ann na&nbsp;simultánce. Tu&nbsp;závoru na&nbsp;předních dveřích zaklapla, když se&nbsp;vrátila. Houby, praví Markusek. Na&nbsp;žádný simultánce nebyla. To&nbsp;už&nbsp;jsem zjistil. Bill Snake tu&nbsp;bude co&nbsp;nevidět.</span></p>
        <p class="chunk" data-nb-ref-number="3" data-nb-words="83" data-nb-chars="518"><span class="idea" data-nb-ref-number="2" id="idea2" data-nb-words="83" data-nb-chars="518">Než přišel, pročenichala jsem Andulin pokoj, co&nbsp;o&nbsp;něm Markusek mluvil jako o&nbsp;místě činu proto, že&nbsp;odtamtud Andulu asi unesli. V&nbsp;rohu stála nerozestlaná úzká postýlka, u&nbsp;okna, co&nbsp;jim bylo vidět na&nbsp;eukalyptovej les, širokánskej pracovní stůl, na&nbsp;něm hromady a&nbsp;hromady lejster, popsanejch pečlivou rukou, a&nbsp;samý číslice: číslice, na&nbsp;jaký jsem se&nbsp;matně pamatovala z&nbsp;biskupáku, a&nbsp;který pro mě, to&nbsp;jsem si&nbsp;pamatovala mnohem jasnějc, vlastně úplně spolehlivě, už&nbsp;tenkrát byly asi tak srozumitelný jako čínská abeceda, třebas:</span></p>
        <hr>
        <p class="chunk" data-nb-ref-number="4" data-nb-words="7" data-nb-chars="37"><span class="idea" data-nb-ref-number="3" id="idea3" data-nb-words="7" data-nb-chars="37">na&nbsp;jednom papíře, nebo zas na&nbsp;druhým:</span></p>
        <hr>
        <p class="chunk" data-nb-ref-number="5" data-nb-words="26" data-nb-chars="163"><span class="idea" data-nb-ref-number="4" id="idea4" data-nb-words="26" data-nb-chars="163">a&nbsp;za&nbsp;tim nějaký složitý výpočty a&nbsp;na konci nesrozumitelná kresbička, jaký ale, to&nbsp;jsem si&nbsp;pamatovala, kreslil melancholickej páter Šilhán, S. J., křídou na&nbsp;tabuli:</span></p>
        <hr>
        <p class="chunk" data-nb-ref-number="6" data-nb-words="3" data-nb-chars="11"><span class="idea" data-nb-ref-number="5" id="idea5" data-nb-words="3" data-nb-chars="11">a&nbsp;tak dále,</span></p>
        <hr>
        <p class="chunk" data-nb-ref-number="7" data-nb-words="33" data-nb-chars="167"><span class="idea" data-nb-ref-number="6" id="idea6" data-nb-words="33" data-nb-chars="167">a&nbsp;tak podobně, mě&nbsp;páter Šilhán, S. J., svejma melancholickejma očima u&nbsp;tabule vždycky tak ztrémoval, že&nbsp;z&nbsp;matiky si&nbsp;pamatuju akorát a2 + b2 = c2, a&nbsp;to nevím, co&nbsp;to&nbsp;je.</span></p>
        <p class="chunk" data-nb-ref-number="8" data-nb-words="139" data-nb-chars="740"><span class="idea" data-nb-ref-number="7" id="idea7" data-nb-words="139" data-nb-chars="740">Tak jsem ještě chvilku vejrala na&nbsp;ty&nbsp;čísílka, když vtom dole zacinkaly nebeské sféry, utíkám tam, u&nbsp;dveří už&nbsp;je&nbsp;Markusek, otevře je&nbsp;a&nbsp;v&nbsp;nich stojí Hroznýš a&nbsp;blekotá, bledý jak papírovej kapesník, musíme ho&nbsp;za&nbsp;ruku odvíst do&nbsp;křesla, a&nbsp;on třesoucím se&nbsp;hlasem nesouvisle: Ona přece vždycky chodila přesně&nbsp;– tak jsem jí&nbsp;volal, přesně v&nbsp;deset pět&nbsp;– a&nbsp;na signál&nbsp;– smluvili jsme si&nbsp;takový signál, aby ji&nbsp;telefon jinak nerušil v&nbsp;práci&nbsp;– koktá, a&nbsp;já si&nbsp;pomyslím: Tak přece nějakej pokrok, a&nbsp;Hroznýš pokračuje: Pak&nbsp;– zahájili simultánku&nbsp;– ale podařilo se&nbsp;mi&nbsp;ještě jednou&nbsp;– odskočit k&nbsp;telefonu&nbsp;– v&nbsp;jedenáct patnáct, ale zase to&nbsp;nikdo nebral&nbsp;– a&nbsp;pak už&nbsp;jsem musel hrát až&nbsp;do&nbsp;jedné hodiny&nbsp;– a&nbsp;odpoledne jsem to&nbsp;ještě jednou zkusil&nbsp;– zase žádná odpověď&nbsp;–</span></p>
        <p class="chunk" data-nb-ref-number="9" data-nb-words="92" data-nb-chars="492"><span class="idea" data-nb-ref-number="8" id="idea8" data-nb-words="92" data-nb-chars="492">Jakej to&nbsp;signál a&nbsp;copak ste dělal pak, až&nbsp;do&nbsp;půlnoci? otážu se&nbsp;Hroznýše přísně, a&nbsp;on zamumlá a&nbsp;zašumluje: Byl jsem&nbsp;– doma&nbsp;– pracoval jsem a&nbsp;tak&nbsp;– před šestou jsem zašel do&nbsp;Fakultního klubu&nbsp;– měl jsem tam něco přinést profesoru Wolfsheimovi&nbsp;– tam jsem se&nbsp;zdržel asi půl hodiny&nbsp;– pak jsem se&nbsp;byl&nbsp;– projít&nbsp;– Sám? přeruším ho. Sám, přikývne nejistě. A&nbsp;ten signál, to&nbsp;je&nbsp;tak: vytočit, jednou nechat zazvonit, položit, vytočit znovu. Smluvili jsme si&nbsp;jej teprve včera, koktá, ale to&nbsp;mě&nbsp;už&nbsp;nezajímá.</span></p>
        <p class="chunk" data-nb-ref-number="10" data-nb-words="50" data-nb-chars="286"><span class="idea" data-nb-ref-number="9" id="idea9" data-nb-words="50" data-nb-chars="286">Vida, povídám si&nbsp;v&nbsp;duchu. Od&nbsp;jedný hodiny nemá alibi. Že&nbsp;by&nbsp;moji koupelnovou zkušenost vylepšil násilným únosem a&nbsp;někde v&nbsp;lese se&nbsp;neudržel a&nbsp;chudáka pannu Annu přitom samou vášní oddělal? Skoro se&nbsp;sama zardím. A&nbsp;co to&nbsp;vyděračský volání Ebenezerovi? Pokus o&nbsp;kamufláž? Taky už&nbsp;to&nbsp;tu&nbsp;bylo.</span></p>
        <p class="chunk" data-nb-ref-number="11" data-nb-words="129" data-nb-chars="769"><span class="idea" data-nb-ref-number="10" id="idea10" data-nb-words="129" data-nb-chars="769">Ale houby! Cítím, jak se&nbsp;mě&nbsp;zmocňuje vášeň, ta&nbsp;lovecká, jako tehda s&nbsp;Raglánkem. Kdopak to&nbsp;přece prohrál na&nbsp;Lake Tahoe nedávno tři tácy a&nbsp;předevčírem zrovna tady u&nbsp;toho stolku tři stovky? A&nbsp;kohopak to&nbsp;detektivky natvrdo vařený zkazily už&nbsp;natolik, že&nbsp;vážně přemejšlí o&nbsp;tom, jak nastavit pokladní revolver tak šikovně, aby se&nbsp;mohla podívat dovnitř do&nbsp;hlavně, jak tam je&nbsp;připravená kulička, jen na&nbsp;ni&nbsp;vyběhnout? Chacha. A&nbsp;pro úplnost je&nbsp;tady Shad Snyders, proslulý hráč, předevčírem sice vyváz se&nbsp;zdravou kůží, ale kdo ví, kolik čtvrťáků naházel kdy do&nbsp;laketahoeskejch hazardautomatů, nemluvě už&nbsp;o&nbsp;ruletě a&nbsp;voku? A&nbsp;všichni ti&nbsp;tři pánove přeci věděli, že&nbsp;Andula bude dopoledne sama doma a&nbsp;kocour Markous se&nbsp;nevrátí dřív jak pozdě večer. Jest třeba, Evi, ověřit jejich alibi.</span></p>
        <p class="chunk" data-nb-ref-number="12" data-nb-words="121" data-nb-chars="710"><span class="idea" data-nb-ref-number="11" id="idea11" data-nb-words="121" data-nb-chars="710">Propustili jsme prozatim vyděšenýho Hroznýše, Ebenezera jsme zanechali doma na&nbsp;modlitbách, nalodili jsme se&nbsp;do&nbsp;Markuskovýho De&nbsp;Luxe cadillacu a&nbsp;zamířili jsme do&nbsp;El&nbsp;Cerita. Cestou Markusek praví: Tak přemýšlím o&nbsp;tom telefonování. Teď si&nbsp;vzpomínám. Von ráno, zrovna když jsem vypad z&nbsp;koupelny, bylo tak asi devět, cinkne telefon, právě když jdu kolem něj, tak ho&nbsp;zvednu a&nbsp;nic, někdo ho&nbsp;právě položil. A&nbsp;sotva se&nbsp;k&nbsp;němu otočím zády, spustí znova, já&nbsp;ho&nbsp;znova zvednu a&nbsp;byl to&nbsp;Bill Snake, telefonoval mi&nbsp;bibliografický údaje o&nbsp;jednom článku, jak jsem ho&nbsp;o&nbsp;to prosil večer předtím. To&nbsp;bylo, jak povídám, asi devět. Tak kolem půl desátý jsem odjel. Zmlkl, poněvač už&nbsp;jsme v&nbsp;El Ceritu před domem Ernesta W. Fitzdalyho.</span></p>
        <p class="chunk" data-nb-ref-number="13" data-nb-words="204" data-nb-chars="1126"><span class="idea" data-nb-ref-number="12" id="idea12" data-nb-words="204" data-nb-chars="1126">Daly právě pluje v&nbsp;zelenym bazénku jako mrtvola, má&nbsp;zavřený oči, a&nbsp;když je&nbsp;otevře, skoro se&nbsp;nás, mám dojem, lekne, a&nbsp;Marcus na&nbsp;něj ještě žoviálně: Koukni, Raymond, neblbni a&nbsp;vyval, kdes tu&nbsp;holku skoval? Daly však sehraje téměř profesionální výstup nechápavýho a&nbsp;poté se&nbsp;vytasí s&nbsp;téměř bezvadným alibi: od&nbsp;9.00 byl ve&nbsp;své pracovně na&nbsp;fakultě a&nbsp;konzultoval s&nbsp;posluchači. Od&nbsp;10.00 do&nbsp;12.00 měl seminář na&nbsp;téma <em>Pan Gawain a&nbsp;Zelený rytíř</em>_,_ pak jel na&nbsp;lunch do&nbsp;restaurace Ye&nbsp;Olde Tavern v&nbsp;El Ceritu, přičemž se&nbsp;trochu opozdil, poněvač musel měnit pneumatiku&nbsp;– tady teda je&nbsp;v&nbsp;alibi malá dirka&nbsp;– ale pár minut před 01.00 už&nbsp;byl v&nbsp;Ye Olde Tavern, poobědval s&nbsp;dr. Bickleyem a&nbsp;byl s&nbsp;ním až&nbsp;do&nbsp;03.15, pak odjel zpátky na&nbsp;fakultu, kde dále konzultoval s&nbsp;posluchači&nbsp;– ta&nbsp;konzultovací mánie mi&nbsp;byla taky trošku ne&nbsp;úplně nenápadná&nbsp;– ale v&nbsp;šest už&nbsp;byl na&nbsp;večeři ve&nbsp;fakultním klubu, kde potom hrál whist až&nbsp;do&nbsp;10.30, kdy je&nbsp;z&nbsp;klubu vyhodili. Tak nám to&nbsp;Ernest W. popořádku všechno vypočítal, celej ten výslech se&nbsp;odehrával na&nbsp;březích zelenýho bazénku, a&nbsp;když odjíždíme, koukám, a&nbsp;Ernest W. zase noří tělo do&nbsp;vlažný vody plný utopenejch motýlů.</span></p>
        <p class="chunk" data-nb-ref-number="14" data-nb-words="110" data-nb-chars="632"><span class="idea" data-nb-ref-number="13" id="idea13" data-nb-words="110" data-nb-chars="632">Shad Snyders neplul v&nbsp;bazénu, nýbrž trávil víkend prací na&nbsp;zahrádce. Když nám popsal svý profesorský činnosti&nbsp;– dopoledne strávil beze svědků doma, taky teda pěkná dirka, v&nbsp;poledne se&nbsp;nadláb s&nbsp;nějakým známým v&nbsp;klubu, kam se&nbsp;vrátil zas před šestou, po&nbsp;odpoledni cele věnovaném výuce vlasatých nadějí Ameriky&nbsp;– když nám to&nbsp;teda dost bezbarvě popsal, chtěl vědět, proč to&nbsp;chceme vlastně vědět. Tak mu&nbsp;to&nbsp;Markusek vyklopil a&nbsp;Shad povídá: To&nbsp;je&nbsp;divný. Já&nbsp;Andě volal, těsně než jsem šel v&nbsp;poledne do&nbsp;klubu, slíbil jsem jí&nbsp;nějakej údaj do&nbsp;její disertačky, a&nbsp;to ještě byla doma. Vzala to? podiví se&nbsp;Markousek. Vzala, povídá Shad. Byla doma.</span></p>
        <p class="chunk" data-nb-ref-number="15" data-nb-words="75" data-nb-chars="458"><span class="idea" data-nb-ref-number="14" id="idea14" data-nb-words="75" data-nb-chars="458">Takže to&nbsp;bylo divný. Buď nás tahá za&nbsp;nos Shad, anebo Hroznýš. Což by&nbsp;Anduliný zmizení časově umisťovalo buď na&nbsp;dopoledne, nebo na&nbsp;odpoledne, a&nbsp;teď si&nbsp;vyber, když lžidetektor k&nbsp;dispozici nemáme, mudruje Marcus cestou do&nbsp;klubu, kde jsme se&nbsp;chtěli pro jistotu zastavit, a&nbsp;to, jak se&nbsp;ukázalo, byl výbornej nápad. Neb v&nbsp;knize meziměstských hovorů, založený na&nbsp;důvěře v&nbsp;gentlemanskou poctivost, našel Markusek záznam: <em>6 P.M. dálkový Salem, Mass.&nbsp;– prof. Snyders</em>_._</span></p>
        <p class="chunk" data-nb-ref-number="16" data-nb-words="209" data-nb-chars="1211"><span class="idea" data-nb-ref-number="15" id="idea15" data-nb-words="209" data-nb-chars="1211">A&nbsp;tak jsme ujížděli vlahým odpolednem zpátky na&nbsp;Grizzly Peak a&nbsp;Marcus v&nbsp;tom zamyšlení zapomněl vložit mi&nbsp;ruku, kam mi&nbsp;ji&nbsp;při jízdě cadillacem obvykle vkládá, to&nbsp;jest nad kolínko, trochu výš, nenosit se&nbsp;mini, řekla bych pod sukničku, a&nbsp;praví: Buďto nás teda valí Bill, nebo Snyders. Jedno se&nbsp;mi&nbsp;ale zdá jistý: únosce byl někdo z&nbsp;našich známejch. Svědčí o&nbsp;tom kromě povědomosti o&nbsp;mym zájezdu do&nbsp;Santa Barbary taky fakt, že&nbsp;v&nbsp;Anduliný seknici nejsou stopy násilí. To&nbsp;znamená, že&nbsp;s&nbsp;únoscem odešla dobrovolně, jelikož ho&nbsp;znala, nic zlého netušíc, pravil, ale taky to&nbsp;mohlo bejt jinak, napadlo mě. Co&nbsp;když, povídám, co&nbsp;když si&nbsp;třeba někam odskočila, a&nbsp;někdo úplně třeba neznámej ji&nbsp;čajznul někde venku, mimo dům? Sherlocku Holmesi, praví Marcus. Za&nbsp;prvé: pěšky si&nbsp;v&nbsp;Grizzly Peaku neni kam odskočit, a&nbsp;i kdyby to&nbsp;udělala, byly by&nbsp;domovní dveře buď otevřené, nebo zamknuté, ale nikoli, jak patrně chápeš, na&nbsp;závoru zevnitř. A&nbsp;pakli by&nbsp;si&nbsp;odskočila do&nbsp;města, mohla to&nbsp;učinit jedině automobilem, jenomže její MG&nbsp;je&nbsp;v&nbsp;pořádku v&nbsp;garáži. Zbývá možnost, že&nbsp;si&nbsp;odskočila zadníma dveřma do&nbsp;eukalyptů, jenomže co&nbsp;by&nbsp;tam dělala, když ona pracuje zásadně pod střechou, pobíhání <em>racoonů</em> a&nbsp;zpěv ptactva v&nbsp;lese ji&nbsp;ruší v&nbsp;soustředění.</span></p>
        <p class="chunk" data-nb-ref-number="17" data-nb-words="77" data-nb-chars="489"><span class="idea" data-nb-ref-number="16" id="idea16" data-nb-words="77" data-nb-chars="489">A&nbsp;mě přesto něco napadlo. Sotva cadillac tiše vklouzl do&nbsp;chlívka vedle cudně černého maličkého MG, které Anka dostala k&nbsp;dosažení titulu <em>Magister Artium</em>_,_ povídám Markouskovi Promiň! a&nbsp;utíkám z&nbsp;garáže, ale venku ne&nbsp;dovnitř do&nbsp;baráčku, dveřma, který jsou přímo naproti těm do&nbsp;garáže, nýbrž oběhnu budovu zezadu, přeběhnu přes prašnou silnici, po&nbsp;který nikdo nikdy nejezdí, a&nbsp;zastavím se&nbsp;až&nbsp;na&nbsp;kraji eukalyptovýho lesa, kde právě sedí nějakej starej _racoon_ a&nbsp;žmoulá ukradenýho horkýho psa.</span></p>
        <p class="chunk" data-nb-ref-number="18" data-nb-words="69" data-nb-chars="395"><span class="idea" data-nb-ref-number="17" id="idea17" data-nb-words="69" data-nb-chars="395">A&nbsp;zírám. Přede mnou ta&nbsp;prašná zadní cesta, Anduliný okno kouká rovnou na&nbsp;les. Kdyby stál tady a&nbsp;hvízdnul na&nbsp;ni, a&nbsp;ona zrovna louskala svý rovnice u&nbsp;toho stolu, co&nbsp;je&nbsp;přímo pod oknem, krásně by&nbsp;ho&nbsp;viděla, a&nbsp;hupky hupky zadníma vrátkama do&nbsp;jeho náručí. Jenže to&nbsp;by&nbsp;asi nesměla bejt Andula, pomyslím si&nbsp;skepticky, ta&nbsp;svatá panna integrálů, vzniklá patrně bez pupíčku plastickou operací dle Mojžíše.</span></p>
        <p class="chunk" data-nb-ref-number="19" data-nb-words="44" data-nb-chars="248"><span class="idea" data-nb-ref-number="18" id="idea18" data-nb-words="44" data-nb-chars="248">Anebo&nbsp;– vzpomenu si&nbsp;na&nbsp;toho svého jinocha, co&nbsp;potom, vycvičen, zbouch tu&nbsp;Honzlovou. Taky by&nbsp;ho&nbsp;z&nbsp;ničeho takovýho nikdo nepodezíral, ani Bezpečnost. Tak proč ne&nbsp;Andula hupky hupky&nbsp;– a&nbsp;právě zadem, kde to&nbsp;nikdo nezaznamená&nbsp;– a&nbsp;do lesíčka na&nbsp;palouček?</span></p>
        <p class="chunk" data-nb-ref-number="20" data-nb-words="154" data-nb-chars="963"><span class="idea" data-nb-ref-number="19" id="idea19" data-nb-words="154" data-nb-chars="963">Přemejšlim, až&nbsp;se&nbsp;mi&nbsp;mezi obočím udělá ta&nbsp;pitomá vráska, která teda mimochodem vůbec není nějakej příznak věku, jak o&nbsp;mně roztrušujou některý stárnoucí krásky, ale mám ji&nbsp;už&nbsp;od&nbsp;narození, jak mi&nbsp;zmáčkli hlavičku porodnickejma kleštěma. Nojo. Vždyť řekněme, že&nbsp;Hroznýš kecá. A&nbsp;všecko se&nbsp;mi&nbsp;začíná skládat, jak tenkrát do&nbsp;tý&nbsp;židovský hvězdy. Hroznýš volal kolem devátý na&nbsp;signál. Jenže to&nbsp;vzal Markusek, tak to&nbsp;Hroznýš zakamufloval tím bibliografickým údajem, a&nbsp;Markusek pak vypad. Řekněme, že&nbsp;potom brnk Hroznýš znova svý milovaný, aby na&nbsp;simultánku nejezdila, že&nbsp;odpoledne zapíská před barákem, a&nbsp;nám namluvil, že&nbsp;to&nbsp;nezvedala. Což měl být primitivní pokus o&nbsp;alibi na&nbsp;dopoledne, který by&nbsp;poukazovalo na&nbsp;Anduliný zmizení v&nbsp;tu dobu, kdy Had dosud mastil, jestli to&nbsp;tak de&nbsp;říct, šachy s&nbsp;Bobbym Fischerem. Jenomže nemoh vědět, že&nbsp;dívence zavolá před polednem Shad, pokud teda Shad si&nbsp;ze&nbsp;svejch přesně stejnech, rovněž alibi na&nbsp;dopoledne vyžadujících důvodů nevymejšlí.</span></p>
        <p class="chunk" data-nb-ref-number="21" data-nb-words="37" data-nb-chars="232"><span class="idea" data-nb-ref-number="20" id="idea20" data-nb-words="37" data-nb-chars="232">Pak mi&nbsp;přes to&nbsp;výkupný napadne telefon do&nbsp;Salemu. Záznam do&nbsp;knihy může ovšem pocházet od&nbsp;kterýhokoliv gentlemana. Spíš je&nbsp;to&nbsp;tedy důkaz naopak, neboť tak pitomý přece nikdo není, aby se&nbsp;podepisoval, je-li pachatelem těžkýho zločinu.</span></p>
        <p class="chunk" data-nb-ref-number="22" data-nb-words="40" data-nb-chars="237"><span class="idea" data-nb-ref-number="21" id="idea21" data-nb-words="40" data-nb-chars="237">Loudám se&nbsp;domu, a&nbsp;najednou! Hele! Že&nbsp;by&nbsp;se&nbsp;Hroznýš za&nbsp;Andulou odpoledne nerozjel? Když to&nbsp;dopoledne nezdvihala, podle něj teda? Vždyť při její slavný spolehlivosti mu&nbsp;muselo být víc než divný, že&nbsp;se&nbsp;nedostavila? Proč by&nbsp;se&nbsp;teda nerozjel?</span></p>
        <p class="chunk" data-nb-ref-number="23" data-nb-words="126" data-nb-chars="736"><span class="idea" data-nb-ref-number="22" id="idea22" data-nb-words="126" data-nb-chars="736">Pro slepičí kvoč, řeknu si&nbsp;v&nbsp;duchu, poněvač v&nbsp;mozkovně mi&nbsp;opět cvakne, a&nbsp;já vidím jasně ten důvod, proč Hroznýš, přece nutně postrašený tím, že&nbsp;se&nbsp;nedostavila, moh dát přednost odpoledni doma, strávenému prací, a&nbsp;tak: Z&nbsp;psychologickýho hlediska to&nbsp;přece mohlo mít, jestli nekecá, jenom jedinej důvod, a&nbsp;ten já&nbsp;tak děsně dobře znám, sama jsem ho&nbsp;svým přítelíkům mnohokrát zavdala: teda, já&nbsp;ho&nbsp;vždycky spíš jenom hrála, ale Andula by&nbsp;to&nbsp;asi myslela doopravdy. Moc často jsem se&nbsp;už&nbsp;v&nbsp;životě takzvaně urazila, když si&nbsp;některej jinoch předčasně příliš dovoloval a&nbsp;já usoudila, že&nbsp;mu&nbsp;trošku marný touhy neuškodí. To&nbsp;mi&nbsp;pak nějakej čas takzvaně nesměl na&nbsp;oči, a&nbsp;někteří, pokud to&nbsp;byli jinoši, se&nbsp;mi&nbsp;taky skutečně nějakej čas na&nbsp;oči neodvážili.</span></p>
        <p class="chunk" data-nb-ref-number="24" data-nb-words="109" data-nb-chars="634"><span class="idea" data-nb-ref-number="23" id="idea23" data-nb-words="109" data-nb-chars="634">Vrazím teda s&nbsp;touto hypotézou v&nbsp;mozečku do&nbsp;obejváku, kde Ebenezer dosud klečí na&nbsp;modlitbách a&nbsp;Markusek ho&nbsp;vyrušuje tím, že&nbsp;mu&nbsp;vnucuje pomoc policie. No&nbsp;jasně. To&nbsp;by&nbsp;znamenalo, že&nbsp;ani Hroznýš, ani Shad nás za&nbsp;nohu netahají, z&nbsp;prostýho důvodu, že&nbsp;uražená Anka nebrala ne&nbsp;nesignály, nýbrž naopak signály, pokud se&nbsp;to&nbsp;tak celý záporně dá&nbsp;říct při současnym zachování srozumitelnosti, a&nbsp;běžím nahoru do&nbsp;Andulinýho budoárku a&nbsp;tam se&nbsp;vrhnu rovnou na&nbsp;její popsaný lejstra. A&nbsp;hledám a&nbsp;hledám to&nbsp;milostný psaníčko, co&nbsp;jí&nbsp;ho&nbsp;Hroznýš, jak se&nbsp;dobře pamatuju, večer před zmiznutím vsunul do&nbsp;ruky a&nbsp;utek do&nbsp;hvězdnatý noci, ale nikde nic. Všude samý:</span></p>
        <hr>
        <p class="chunk" data-nb-ref-number="25" data-nb-words="9" data-nb-chars="62"><span class="idea" data-nb-ref-number="24" id="idea24" data-nb-words="9" data-nb-chars="62">a&nbsp;podobný, pro detektiva totálně nudný zajímavosti, jinak nic.</span></p>
        <p class="chunk" data-nb-ref-number="26" data-nb-words="67" data-nb-chars="415"><span class="idea" data-nb-ref-number="25" id="idea25" data-nb-words="67" data-nb-chars="415">A&nbsp;pak si&nbsp;všimnu koše na&nbsp;papíry, toho klasickýho předmětu, a&nbsp;už se&nbsp;hrabu v&nbsp;zmačkanejch papírovejch koulích, co&nbsp;když jí&nbsp;napsal líbesbríf s&nbsp;nějakou nesmělou smělostí a&nbsp;cudnou superpannu Andulu to&nbsp;namíchlo, takže ty&nbsp;signály nebrala? A&nbsp;on se&nbsp;jí&nbsp;pak odpoledne neodvažoval na&nbsp;oči? Hrabu jak vylulaný kotě, ale taky jen samý vejpočty, až&nbsp;posléze je&nbsp;trpělivost odměněna. Mezi integrálama konečně to&nbsp;zajímavý růžový psaníčko.</span></p>
        <p class="chunk" data-nb-ref-number="27" data-nb-words="45" data-nb-chars="282"><span class="idea" data-nb-ref-number="26" id="idea26" data-nb-words="45" data-nb-chars="282">Ne&nbsp;doslova růžový, ale obálka z&nbsp;nóbl ručního papíru, roztržená, a&nbsp;vzadu natištěná adresa <em>William Q. Snake, 1352 Bancroft Ave., Berkeley, Cal</em>_._ V&nbsp;obálce prázdno. Hrabu dál a&nbsp;rozhrabuju koule, až&nbsp;je&nbsp;mám všechny rozbalený, ale všude jen samá královna věd, erotika veškerá nikde žádná.</span></p>
        <p class="chunk" data-nb-ref-number="28" data-nb-words="43" data-nb-chars="232"><span class="idea" data-nb-ref-number="27" id="idea27" data-nb-words="43" data-nb-chars="232">Hm&nbsp;– a&nbsp;pohlédnu zpátky na&nbsp;ten svinčík na&nbsp;stole. A&nbsp;něčeho si&nbsp;všimnu. Ano, mezi lejstrama z&nbsp;trhacího bloku leží jedno, formátem stejný, ale na&nbsp;nóbl ručním papíře. A&nbsp;teprv teď vidím, že&nbsp;má&nbsp;v&nbsp;záhlaví decentně vytištěný iniciály W. Q. S.</span></p>
        <p class="chunk" data-nb-ref-number="29" data-nb-words="63" data-nb-chars="327"><span class="idea" data-nb-ref-number="28" id="idea28" data-nb-words="63" data-nb-chars="327">Nojo, ale na&nbsp;lejstru zase nic. Jenom krasopisně napsaná rovnice (4|x| + 2|y|&nbsp;– 4) · [(|y|&nbsp;– 1) + |y|&nbsp;– 1 + |x|) = 0 a&nbsp;nad ní&nbsp;něčí rukou, zřejmě Hroznýšovou, <em>This is&nbsp;the Solution, graphically expressed, Ann!</em> A&nbsp;pod tím pak čísla a&nbsp;čísílka jinou rukou, filigránštější, asi ženskou, to&nbsp;zřejmě Anička hledala řešení a&nbsp;dospěla až&nbsp;k&nbsp;–</span></p>
        <p class="chunk" data-nb-ref-number="30" data-nb-words="67" data-nb-chars="447"><span class="idea" data-nb-ref-number="29" id="idea29" data-nb-words="67" data-nb-chars="447">Řešení! Moment! <em>Solution!</em> Řešení. <em>Tohle je&nbsp;Řešení, graficky vyjádřeno, Aničko!</em> Graficky, zamyslím se, žádný graf tu&nbsp;není, takže to&nbsp;bude zřejmě podle Websterova slovníku v&nbsp;přeneseném smyslu, a&nbsp;v&nbsp;přeneseném smyslu <em>graphically</em> znamená <em>názorně.</em> Že&nbsp;jako ta&nbsp;rovnice názorně řeší nějaký problém. Nojo, jenomže jakej? Od&nbsp;melancholickýho pátera Šilhana, S. J., si&nbsp;pamatuju, že&nbsp;rovnice není řešení, ale <em>k</em>&nbsp;řešení. Teprve výsledek rovnice je&nbsp;řešení. Ale čeho?</span></p>
        <p class="chunk" data-nb-ref-number="31" data-nb-words="14" data-nb-chars="83"><span class="idea" data-nb-ref-number="30" id="idea30" data-nb-words="14" data-nb-chars="83">Vtom vrznou dveře a&nbsp;Markusek povídá: Tak sem ho&nbsp;ukecal. Zavoláme na&nbsp;Shada chlupatý.</span></p>
        <hr>
        <p class="chunk" data-nb-ref-number="32" data-nb-words="48" data-nb-chars="291"><span class="idea" data-nb-ref-number="31" id="idea31" data-nb-words="48" data-nb-chars="291">Nyní, milý čtenáři, nebo možná i&nbsp;některá mimořádná čtenářko, už&nbsp;víš, kdo unesl Annu Bradstreetovou. Protože víš, kdo ze&nbsp;tří možných pachatelů mluvil a&nbsp;nemluvil pravdu, a&nbsp;v&nbsp;čem, a&nbsp;proč. A&nbsp;jestliže nevíš, je&nbsp;Ti&nbsp;alespoň zcela zřejmé, kterého hříchu pro pátera Knoxe jsme se&nbsp;tentokrát dopustili.</span></p>
        <p class="chunk" data-nb-ref-number="33" data-nb-words="9" data-nb-chars="58"><span class="idea" data-nb-ref-number="32" id="idea32" data-nb-words="9" data-nb-chars="58">Ovšem nehádat. V&nbsp;oblasti matematiky se&nbsp;to&nbsp;obzvlášť nehodí.</span></p>
        <hr>
        <p class="chunk" data-nb-ref-number="34" data-nb-words="21" data-nb-chars="121"><span class="idea" data-nb-ref-number="33" id="idea33" data-nb-words="21" data-nb-chars="121">Eště s&nbsp;tim počkej, pravím Markuskovi, a&nbsp;podám mu&nbsp;ten nesrozumitelně vyčíslenej líbesbrífek. A&nbsp;mrkni na&nbsp;to. Co&nbsp;ti&nbsp;to&nbsp;řiká?</span></p>
        <p class="chunk" data-nb-ref-number="35" data-nb-words="33" data-nb-chars="202"><span class="idea" data-nb-ref-number="34" id="idea34" data-nb-words="33" data-nb-chars="202">Markusek se&nbsp;mrkne, popovytáhne obočí, zamyslí se, příklad ho&nbsp;vcucne do&nbsp;matiky, takže na&nbsp;mě&nbsp;zapomene, sedne si&nbsp;na&nbsp;Anduliný křesílko, zmocní se&nbsp;Anduliný tužtičky a&nbsp;kontroluje to&nbsp;po&nbsp;Andule jak domácí úkol.</span></p>
        <p class="chunk" data-nb-ref-number="36" data-nb-words="56" data-nb-chars="332"><span class="idea" data-nb-ref-number="35" id="idea35" data-nb-words="56" data-nb-chars="332">Pak se&nbsp;strašlivě zamračí a&nbsp;otočí se&nbsp;na&nbsp;mě: Tohle psala Anka? zeptá se. No&nbsp;zřejmě, povídám. Tomu věřím míň než Ebenezer paleontologii, povídá Markousek. Takovejhle příklad by&nbsp;si&nbsp;Anka nikdy nevymejšlela. Kdo řiká, že&nbsp;si&nbsp;ho&nbsp;vymyslela, povídám. Dal jí&nbsp;ho&nbsp;W. Q. S., Bill Snake, jestli si&nbsp;všimneš tištěnýho záhlaví. Vona ho&nbsp;jen vypočetla.</span></p>
        <p class="chunk" data-nb-ref-number="37" data-nb-words="41" data-nb-chars="223"><span class="idea" data-nb-ref-number="36" id="idea36" data-nb-words="41" data-nb-chars="223">Markusek se&nbsp;znova zamračí a&nbsp;já, aby ho&nbsp;to&nbsp;zas nevcuclo, honem vykládám: Já&nbsp;mám takovou teorii, víš? Anička se&nbsp;na&nbsp;Billa kvůli něčemu urazila, a&nbsp;proto nebrala telefony. Ani na&nbsp;signál, teda právě ty&nbsp;na&nbsp;signál ne. Ponivač pak&nbsp;–</span></p>
        <p class="chunk" data-nb-ref-number="38" data-nb-words="164" data-nb-chars="997"><span class="idea" data-nb-ref-number="37" id="idea37" data-nb-words="164" data-nb-chars="997">A&nbsp;Marcus se&nbsp;náhle strašně, ale strašlivě, vzhledem k&nbsp;tragickejm okolnostem až&nbsp;nepřístojně, rozchechtá, že&nbsp;mu&nbsp;špendlík z&nbsp;kravaty přímo vylítne a&nbsp;vypadne otevřeným oknem ven. Evinko! Ty&nbsp;seš přece jen génius! Tys na&nbsp;to&nbsp;přišla! A&nbsp;rovnice přitom počítá s&nbsp;absolutníma hodnotama, a&nbsp;přestos ji&nbsp;úplně pochopila! Trošku mě&nbsp;ne&nbsp;úplně přesně oceňuješ, milej, pravím. Že&nbsp;sem pochopila, to&nbsp;sem teda nepochopila. Co&nbsp;to&nbsp;je&nbsp;v&nbsp;závorce čtyři svislá čára ix&nbsp;svislá čára plus dvě svislá čára ypsilon a&nbsp;tak dále? To&nbsp;teda chápu ne&nbsp;úplně, ale ani trochu, víš? To&nbsp;povídám jako uraženě, a&nbsp;on mě&nbsp;obejme kolem ramen a&nbsp;povídá něžně: Evulíku, abys neřekla, dám ti&nbsp;malou lekci z&nbsp;matematiky, ani tobě vzdělání neuškodí, i&nbsp;když ho&nbsp;nepotřebuješ. Bude to, obávám se, tak trochu jako včera v&nbsp;Santa Barbaře, kdy jsem manželkám občanů nejvyšší příjmový kategorie, protože v&nbsp;Santa Barbaře bydlí málokdo jinej, vysvětloval zakřivení prostoru. A&nbsp;já, mírně nafouklá, se&nbsp;usadím na&nbsp;Andulinou postýlku a&nbsp;Markusoun vykládá jako skutečnej prófa.</span></p>
        <p class="chunk" data-nb-ref-number="39" data-nb-words="6" data-nb-chars="41"><span class="idea" data-nb-ref-number="38" id="idea38" data-nb-words="6" data-nb-chars="41">Podívej, povídá. Vezměme si&nbsp;naši rovnici:</span></p>
        <p class="chunk" data-nb-ref-number="40" data-nb-words="17" data-nb-chars="51"><span class="idea" data-nb-ref-number="39" id="idea39" data-nb-words="17" data-nb-chars="51">(4|x| + 2|y|&nbsp;– 4) · [(|y|&nbsp;– 1) + |y|&nbsp;– 1 + |x|] = 0</span></p>
        <p class="chunk" data-nb-ref-number="41" data-nb-words="5" data-nb-chars="29"><span class="idea" data-nb-ref-number="40" id="idea40" data-nb-words="5" data-nb-chars="29">Nalevo je&nbsp;matematický výraz&nbsp;–</span></p>
        <p class="chunk" data-nb-ref-number="42" data-nb-words="96" data-nb-chars="567"><span class="idea" data-nb-ref-number="41" id="idea41" data-nb-words="96" data-nb-chars="567">Co? povídám. Mluvíš k&nbsp;úplný blběnce, pravím. Mluv teda přiměřeně. Dobrá, milá blběnko, praví Markusek. Tedy: nalevo je&nbsp;všelijak počmárané x&nbsp;a&nbsp;y a&nbsp;ještě nějaký číslice, napravo nula. Nula, jak je&nbsp;ti&nbsp;známo, aspoň snad, znamená nic.&nbsp;– Nech mě&nbsp;chvilku přemejšlet, povídám, zapřemejšlím jako, a&nbsp;pravím: Chápu. Nula, neboli nic. Správně, a&nbsp;Markusek mele dál: Když za&nbsp;x&nbsp;a&nbsp;za y&nbsp;dosadíme nějaká dvě čísla, můžeme tu&nbsp;levou stranu celou vypočítat, a&nbsp;podle toho, jestli se&nbsp;ta&nbsp;levá strana rovná nule nebo ne, rozhodnout, jsou-li ta&nbsp;dvě čísla nebo nejsou-li v&nbsp;této rovnici řešením.</span></p>
        <p class="chunk" data-nb-ref-number="43" data-nb-words="4" data-nb-chars="26"><span class="idea" data-nb-ref-number="42" id="idea42" data-nb-words="4" data-nb-chars="26"><em>Solution!</em> vydechnu. A&nbsp;sou?</span></p>
        <p class="chunk" data-nb-ref-number="44" data-nb-words="120" data-nb-chars="751"><span class="idea" data-nb-ref-number="43" id="idea43" data-nb-words="120" data-nb-chars="751">No&nbsp;počkej, praví Markusek. Ještě jsem neřek, jaký dvě čísla. Ponivač čísel, který můžou bejt řešením, je&nbsp;třeba víc. A&nbsp;teprve všechny dohromady jsou v&nbsp;týhle speciální aplikaci týhle zajímavý rovnice řešením, který my&nbsp;dva tady dnes hledáme. Tak hledej, pravím, poněvač to&nbsp;už&nbsp;mě&nbsp;posedla ne&nbsp;zvědavost, já&nbsp;vůbec nejsem zvědavá, ale zájem, a&nbsp;Markusák profesoruje: Máme tu&nbsp;napsáno: <em>Graficky</em> vyjádřeno. Ne&nbsp;názorně? skočím mu&nbsp;do&nbsp;profesorování, on&nbsp;se&nbsp;zarazí. No&nbsp;taky názorně. Ale graficky, chápeš? Kývnu, aby mě&nbsp;vážně nezačal pokládat za&nbsp;blběnku, a&nbsp;on praví. Teda se&nbsp;uchýlíme ke&nbsp;způsobu, který názorně znázorní všechna řešení naší rovnice, v&nbsp;jejichž souhrnu je&nbsp;naše dnešní řešení. Za&nbsp;tím účelem nakreslíme dvě přímky, vodorovnou a&nbsp;svislou&nbsp;– a&nbsp;Markusík nakreslí:</span></p>
        <hr>
        <p class="chunk" data-nb-ref-number="45" data-nb-words="306" data-nb-chars="1711"><span class="idea" data-nb-ref-number="44" id="idea44" data-nb-words="306" data-nb-chars="1711">Říká se&nbsp;jim osy, jestli si&nbsp;ještě vzpomínáš z&nbsp;hodin elementární geometrie, praví. Z&nbsp;hodin elementární geometrie si&nbsp;sice vzpomínám vskutku pouze na&nbsp;melancholické oči pátera Šilhana, S. J., avšak kývnu. Na&nbsp;tyto osy, pokračuje Markusek, naneseme stejně hustě stupnice délky tak, aby nula na&nbsp;obou osách ležela v&nbsp;jejich průsečíku zde, a&nbsp;položí prst na&nbsp;místo, o&nbsp;němž si&nbsp;teda zase náhodou pamatuju, že&nbsp;se&nbsp;mu&nbsp;říká průsečík. Přitom, praví Marcus, stupnici na&nbsp;svislé ose očíslujeme od&nbsp;průsečíku směrem nahoru a&nbsp;dolů, jako na&nbsp;teploměru, Celsiově myslím, tedy 1, 2, 3 a&nbsp;tak dále a&nbsp;–1, –2, –3 a&nbsp;taky tak dále. Vodorovnou osu očíslujeme tak, aby čísla od&nbsp;průsečíku napravo byla plus, neboli kladná, a&nbsp;čísla nalevo mínus, neboli záporná. Kdybych to&nbsp;takhle vyprávěl svým posluchačům, sice by&nbsp;si&nbsp;mysleli, že&nbsp;si&nbsp;je&nbsp;pletu s&nbsp;obecnou školou, ale&nbsp;– Děkuju, pravím. Z&nbsp;toho soudím, že&nbsp;vysoký školy v&nbsp;USA mají vysokou úroveň. U&nbsp;nás se&nbsp;na&nbsp;obecný učí jen až&nbsp;k&nbsp;odčítání. Proto tady asi taky tolik dětí vyjde ze&nbsp;školy předčasně, a&nbsp;sou z&nbsp;nich pak ty&nbsp;kluci, co&nbsp;se&nbsp;ani neuměj podepsat. Nic ve&nbsp;zlym, praví Markusek, a&nbsp;dávej pozor; do&nbsp;naší rovnice musíme dosadit dvě různý čísla, jedno za&nbsp;x, jedno za&nbsp;y. Dohodněme se, že&nbsp;každé takové dvojici čísel&nbsp;– ponivač jich můžeme dosadit celou řadu&nbsp;– bude odpovídat bod, neboli puntík, v&nbsp;rovině, vykládá, a&nbsp;poněvač už&nbsp;začínám zase téměř ne&nbsp;zcela chápat a&nbsp;on to&nbsp;na&nbsp;mně vidí, veme tužku a&nbsp;praví: Na&nbsp;vodorovné ose najdeme číslo dosazené za&nbsp;x&nbsp;a&nbsp;vedeme jím svislou přímku. Na&nbsp;svislé ose najdeme číslo dosazené za&nbsp;y&nbsp;a&nbsp;vedeme jím přímku vodorovnou. V&nbsp;průsečíku obou přímek leží onen bod, neboli puntík. Tak si&nbsp;třeba za&nbsp;x&nbsp;dosaďme dvě a&nbsp;za y&nbsp;pro změnu třeba mínus tři. A&nbsp;Marcus tužtičkou vyrobí následující obrázek.</span></p>
        <hr>
        <p class="chunk" data-nb-ref-number="46" data-nb-words="280" data-nb-chars="1647"><span class="idea" data-nb-ref-number="45" id="idea45" data-nb-words="280" data-nb-chars="1647">Jednomu řešení, pokračuje Markusoun, odpovídá jeden bod. Jelikož jsem ti&nbsp;však řekl, hlavinko zmáčknutá&nbsp;– řekla jsem mu&nbsp;to&nbsp;o&nbsp;původu tý&nbsp;vrásky, když si&nbsp;jí&nbsp;jednou všim&nbsp;– že&nbsp;naše rovnička má&nbsp;celou řadu řešení, a&nbsp;teprve z&nbsp;nich dohromady vychází nám potřebné Řešení s&nbsp;velkým Ř, bude tomu odpovídat celá řada bodů, a&nbsp;ty dohromady budou tvořit graf, názorně znázorňující naši rovnici. Dřív ovšem, než tenhle graf nakreslíme, musíme se&nbsp;naučit vyčíslit výraz&nbsp;– teda tu&nbsp;míchanici x&nbsp;a&nbsp;y a&nbsp;různejch čísel, čar a&nbsp;znamínek na&nbsp;levý straně naší rovnice. Co&nbsp;je&nbsp;to&nbsp;tohle, a&nbsp;Markous napíše |x|, to&nbsp;asi vědět nebudeš, co, makovinko milovaná? Budu, pravím, když mi&nbsp;to&nbsp;řekneš. Proč bych neřek? otáže se&nbsp;Markusek, levou rukou mi&nbsp;rozepne knoflík na&nbsp;blůze, je&nbsp;přes ni&nbsp;třepnut, tak ho&nbsp;zas sám od&nbsp;sebe zapne a&nbsp;pravou čmárá a&nbsp;přitom mluví: Taková věc jako |x| se&nbsp;čte ‚absolutní hodnota z&nbsp;x‘ a&nbsp;je to&nbsp;číslo, které odpovídá přirozené představě velikosti, bez ohledu na&nbsp;znamínko. Tedy, řečeno pro blbounky a&nbsp;blběnky, absolutní hodnota kladného čísla je&nbsp;to&nbsp;samé číslo, absolutní hodnota <em>nuly</em> je&nbsp;nula, absolutní hodnota <em>záporného</em> čísla je&nbsp;kladné číslo, jež dostaneme pouhou změnou znamínka. Pro úplné subblběnky tedy názorně: například |5| = 5, neboli absolutní hodnota pěti je&nbsp;pět, anebo |–7| = 7, čili absolutní hodnota mínus sedmi je&nbsp;sedm. Takže můžeme začít, povídá a&nbsp;podá mi&nbsp;tužku, abych jako počítala. Nech si&nbsp;ty&nbsp;fóry, pravím já&nbsp;a&nbsp;tužku odmítnu. Ach, ženy! prohlásí Markusek. Dle antropologů mají mozek naprosto stejně téměř tak veliký jako muži&nbsp;– Hele! řeknu. No&nbsp;nic, praví honem Markusek. Tak teda: povšimněte si&nbsp;pozorně naší rovnice, Evi Adamová, a&nbsp;Markuselák napíše znova:</span></p>
        <p class="chunk" data-nb-ref-number="47" data-nb-words="17" data-nb-chars="51"><span class="idea" data-nb-ref-number="46" id="idea46" data-nb-words="17" data-nb-chars="51">(4|x| + 2|y|&nbsp;– 4) · [(|y|&nbsp;– 1) + |y|&nbsp;– 1 + |x|] = 0</span></p>
        <p class="chunk" data-nb-ref-number="48" data-nb-words="114" data-nb-chars="697"><span class="idea" data-nb-ref-number="47" id="idea47" data-nb-words="114" data-nb-chars="697">Především, pokud jsme vše pozorně prohlédli, vykládá, všimli jsme si, že&nbsp;nikde tu&nbsp;nenajdeme x&nbsp;nebo y&nbsp;samo o&nbsp;sobě, nýbrž všude jen |x| nebo |y|. Tato okolnost má&nbsp;jeden příjemný, tedy matematický důsledek. Jestliže například jedním řešením naší rovnice bude mínus tři a&nbsp;pět, a&nbsp;Markusoun napíše [-3; 5], budou řešením rovněž dvojice [3;&nbsp;5], [-3;&nbsp;–5] a&nbsp;[3;&nbsp;–5]. A&nbsp;proč? Mlčím, neb jsem dutá, a&nbsp;Markuselák odpoví sám sobě: Protože na&nbsp;absolutní hodnotě se&nbsp;znaménko nepozná! Takže, kebulko, doufám, chápeš, že&nbsp;u&nbsp;každého bodu neboli puntíku budou řešením vlastně čtyři body a&nbsp;ty dostaneme pouhými změnami znaménka, neboli méně učeně řečeno zrcadlením podle os. Vezměme si&nbsp;náš původní příklad a&nbsp;nakresleme:</span></p>
        <hr>
        <p class="chunk" data-nb-ref-number="49" data-nb-words="34" data-nb-chars="214"><span class="idea" data-nb-ref-number="48" id="idea48" data-nb-words="34" data-nb-chars="214">Jestliže mi&nbsp;nyní laskavě půjčíš zrcátko, řekl Markusek, vytáhnu tedy žádané z&nbsp;kapsičky na&nbsp;mini, rychle opucuju o&nbsp;zadánek a&nbsp;podám, a&nbsp;Markusek přiloží přesně na&nbsp;svislou osu a&nbsp;vznikne zrcadlením obrázek pro nechápavé:</span></p>
        <hr>
        <p class="chunk" data-nb-ref-number="50" data-nb-words="8" data-nb-chars="58"><span class="idea" data-nb-ref-number="49" id="idea49" data-nb-words="8" data-nb-chars="58">Nyní Marcus tužkou vyšrafuje pravou horní čtvrtinu obrázku</span></p>
        <hr>
        <p class="chunk" data-nb-ref-number="51" data-nb-words="45" data-nb-chars="289"><span class="idea" data-nb-ref-number="50" id="idea50" data-nb-words="45" data-nb-chars="289">a&nbsp;praví: To&nbsp;nám ulehčí práci, neboť stačí například najít jen tu&nbsp;část grafu, která odpovídá kladným číslicím, nebo nule, celkem řečeno poněkud učeněji, která odpovídá nezáporným číslicím, a&nbsp;která tedy leží v&nbsp;mnou vyšrafované oblasti, a&nbsp;pak ji&nbsp;zrcadlením přenést do&nbsp;zbývajících tří čtvrtin.</span></p>
        <p class="chunk" data-nb-ref-number="52" data-nb-words="114" data-nb-chars="631"><span class="idea" data-nb-ref-number="51" id="idea51" data-nb-words="114" data-nb-chars="631">Maně mi&nbsp;bleskne hlavou, co&nbsp;má&nbsp;celá tahle abrakadabra společnýho s&nbsp;Andulou Bradstreetovou, kde ta&nbsp;nebohá duše v&nbsp;těle teď asi úpí, zaroubíkována a&nbsp;spoutána, a&nbsp;co asi dole kupec švýcarský na&nbsp;modlitbách a&nbsp;jako na&nbsp;trní, neb patrně předpokládá, že&nbsp;Marcus odsud volá chlupatý a&nbsp;ti tu&nbsp;co&nbsp;nevidět budou. Markusík ale učeně vykládá dál a&nbsp;na poldy nemyslí: Když tedy teď hledáme pouze nezáporné řešení, můžeme psát klidně x&nbsp;místo |x| a&nbsp;y místo |y|, což je&nbsp;ti, doufám, Evi, jasné. Což mi&nbsp;je&nbsp;úplně skoro jasné a&nbsp;mimoto spolehnu na&nbsp;jeho moudrost v&nbsp;pokoře své pitomosti, a&nbsp;on vede dál svou: Takže místo tý&nbsp;původní směsice číslic a&nbsp;čar máme pouze:</span></p>
        <p class="chunk" data-nb-ref-number="53" data-nb-words="17" data-nb-chars="41"><span class="idea" data-nb-ref-number="52" id="idea52" data-nb-words="17" data-nb-chars="41">(4x + 2y&nbsp;– 4) · [(y&nbsp;– 1) + y&nbsp;– 1 + x] = 0</span></p>
        <p class="chunk" data-nb-ref-number="54" data-nb-words="49" data-nb-chars="281"><span class="idea" data-nb-ref-number="53" id="idea53" data-nb-words="49" data-nb-chars="281">Kdy je&nbsp;tato rovnice splněna? ptá se. To&nbsp;jest, pro blběnky: kdy se&nbsp;všechny ty&nbsp;čísla nalevo rovnají nule? Jsou tu, jak vidíme, dvě skupiny čísel v&nbsp;závorkách, vzájemně znásobené, neboli je&nbsp;to&nbsp;tak zvaný součin. A&nbsp;čeho je&nbsp;třeba, aby se&nbsp;součin dvou čísel rovnal nule? Odpovězte, Adamová!</span></p>
        <p class="chunk" data-nb-ref-number="55" data-nb-words="67" data-nb-chars="413"><span class="idea" data-nb-ref-number="54" id="idea54" data-nb-words="67" data-nb-chars="413">Adamová ovšem neodpověděla. Nebyla by&nbsp;bývala na&nbsp;tak těžkou otázku odpověděla ani páteru Šilhanovi, S. J., a&nbsp;ten se&nbsp;k&nbsp;ní jakživ tak těsně nepřiblížil jako Markusák. Adamová tedy pouze vyvalila bulvy a&nbsp;Markuselák odpověděl sám: Aby součin dvou čísel byl roven nule, k&nbsp;tomu stačí, aby bylo rovno nule jedno z&nbsp;nich, kterážto podmínka je&nbsp;současně nutná. Naše rovnice je&nbsp;tedy ekvivalentní, neboli rovná, dvojici rovnic:</span></p>
        <p class="chunk" data-nb-ref-number="56" data-nb-words="7" data-nb-chars="15"><span class="idea" data-nb-ref-number="55" id="idea55" data-nb-words="7" data-nb-chars="15">4x + 2y&nbsp;– 4 = 0</span></p>
        <p class="chunk" data-nb-ref-number="57" data-nb-words="1" data-nb-chars="4"><span class="idea" data-nb-ref-number="56" id="idea56" data-nb-words="1" data-nb-chars="4">nebo</span></p>
        <p class="chunk" data-nb-ref-number="58" data-nb-words="11" data-nb-chars="23"><span class="idea" data-nb-ref-number="57" id="idea57" data-nb-words="11" data-nb-chars="23">(y&nbsp;– 1) + y&nbsp;– l&nbsp;+ x&nbsp;= 0</span></p>
        <p class="chunk" data-nb-ref-number="59" data-nb-words="9" data-nb-chars="55"><span class="idea" data-nb-ref-number="58" id="idea58" data-nb-words="9" data-nb-chars="55">a&nbsp;její graf obdržíme složením grafů těchto dvou rovnic.</span></p>
        <p class="chunk" data-nb-ref-number="60" data-nb-words="202" data-nb-chars="971"><span class="idea" data-nb-ref-number="59" id="idea59" data-nb-words="202" data-nb-chars="971">Mě&nbsp;už&nbsp;to&nbsp;nebaví, povídám. Pojď radši přemejšlet, kdo ti&nbsp;unes neteřinku. To&nbsp;já&nbsp;už&nbsp;vím, odpoví Markusák. A&nbsp;ty to&nbsp;budeš vědět taky, až&nbsp;najdeme řešení tohohle příkladu. Ponivač to&nbsp;potvrdí jednu jistou tvoji hypotézu, hlavinko nenormální, a&nbsp;majíce ji&nbsp;potvrzenu, z&nbsp;toho, co&nbsp;víme o&nbsp;pohybech těch tří v&nbsp;osudný den, snadno vydedukujeme, kdo nyní drží Andulu, ať&nbsp;z&nbsp;vášně, či&nbsp;z&nbsp;lačnosti peněz. Hleď, praví, a&nbsp;já se&nbsp;strašnou námahou se&nbsp;tedy ještě jednou soustředím. Pokud se&nbsp;týká tý&nbsp;první rovnice 4x + 2y&nbsp;– 4 = 0, mele čím dál rychleji, přijměmež zjevnou pravdu, že&nbsp;je&nbsp;to&nbsp;rovnice přímky. Dokazuje se&nbsp;to&nbsp;na&nbsp;střední škole pro obecný tvar ax&nbsp;+ by&nbsp;– c&nbsp;= 0. Snad nám to&nbsp;páter Šilhán dokazoval, ale když já&nbsp;tenkrát vídávala jen ty&nbsp;jeho zřítelnice. A&nbsp;Markusek mele a&nbsp;mele dál: Přímka je&nbsp;určena dvěma svými body. Rovnici 4x&nbsp;+&nbsp;2y&nbsp;–&nbsp;4&nbsp;=&nbsp;0 vyhovují třeba dvojice [1; 0] nebo [0; 2], protože: (4&nbsp;·&nbsp;1) + (2 · 0)&nbsp;– 4 = 0, neboť 4 + 0&nbsp;– 4 = 0. Anebo: (4 · 0) + (2 · 2)&nbsp;– 4 = 0 neboť: 0 + 4&nbsp;– 4 = 0.</span></p>
        <p class="chunk" data-nb-ref-number="61" data-nb-words="15" data-nb-chars="78"><span class="idea" data-nb-ref-number="60" id="idea60" data-nb-words="15" data-nb-chars="78">A&nbsp;příslušná přímka vypadá, jak chápeš&nbsp;– a&nbsp;já málem skoro téměř chápu&nbsp;– takhle:</span></p>
        <hr>
        <p class="chunk" data-nb-ref-number="62" data-nb-words="534" data-nb-chars="3033"><span class="idea" data-nb-ref-number="61" id="idea61" data-nb-words="534" data-nb-chars="3033">My&nbsp;– a&nbsp;Markuseles vztyčí poučně prst&nbsp;– se&nbsp;však omezíme pouze na&nbsp;silně vytaženou úsečku: úsečka je&nbsp;co? Useknutá přímka, pravím pohotově, na&nbsp;dvou stranách useknutá, teda. Ano, Marcus silně vytáhne úsečku, useknutou oběma osama. A&nbsp;proč se&nbsp;na&nbsp;ni&nbsp;omezíme? Protože, praví tentokráte&nbsp;– pro mé&nbsp;mlčení&nbsp;– sám, protože odpovídá nezáporným hodnotám, jak jsme chtěli. Zbytek přímky splňuje sice rovnici 4x + 2y&nbsp;– 4 = 0, ale nesplňuje rovnici 4 |x| + 2 |y|&nbsp;– 4 = 0. To&nbsp;už, hloupěnko, asi nechápeš, ale ono je&nbsp;to&nbsp;stejně pro naše řešení irelevantní. Jsem hloupěnka, pravím, aspoň co&nbsp;se&nbsp;matiky týče, a&nbsp;tak pro mě&nbsp;vůbec žádný řešení není v&nbsp;dohledu. Hned bude, ušklíbne se&nbsp;Markusilík. Ještě nám ale zbývá ta&nbsp;druhá rovnice, (y&nbsp;– 1) + y&nbsp;– 1 + x&nbsp;= 0. Ta&nbsp;ti&nbsp;otevře&nbsp;– a&nbsp;otevřou se&nbsp;dveře a&nbsp;kupec švýcarský vejde dovnitř a&nbsp;otáže se: Kdy můžeme čekat příchod policie? Uvažoval jsem, a&nbsp;došel jsem k&nbsp;názoru, nebylo-li by&nbsp;přece jen lépe&nbsp;– Klid, švagře, osloví ho&nbsp;Markusek. Já&nbsp;jsem chlupatý ještě nevolal, poněvadž tady slečna Adamová je&nbsp;agentka FBI, povídá, kouknu na&nbsp;něj překvapeně, a&nbsp;vzápětí pochopím. To&nbsp;v&nbsp;tom pajzlu totiž, švagře, to&nbsp;je&nbsp;jenom naoko, pokračuje Markusoun. Slečna Adamová není žádná noční bludička, nebo eventuálně něco ještě horšího. Je&nbsp;to&nbsp;patrně nejschopnější agentka federálního <em>homicide bureau</em> a&nbsp;v&nbsp;tom pajzlu je&nbsp;kvůli jedný žhavý stopě na&nbsp;jednoho slavnýho mezinárodního gangstera, jehož jméno zamlčím kvůli utajení, a&nbsp;tvář kupce švýcarského se&nbsp;mění téměř ve&nbsp;směru lidskosti a&nbsp;jeho vybledlé oko o&nbsp;mě poprvé po&nbsp;drahném čase opět zavadí. Jeden významnej <em>hack-writer</em>, balamutí kupce švýcarského Markusek dál, velice významný námezdný spisovatel už&nbsp;o&nbsp;ní píše knihu a&nbsp;já se&nbsp;vsadím, Markusík vloží ruku na&nbsp;švagrovo rameno, že&nbsp;případ Anny Bradstreetový bude v&nbsp;té knize jednou nikoli z&nbsp;nejbezvýznamnějších kapitol… Mám tomu rozumět? začne kupec švýcarský málem dojatě, a&nbsp;Markusek praví: Ano, slečna seržant Adamová už&nbsp;objasnila případ toho únosu, a&nbsp;než slunce zapadne, švagře, znovu obejmeš svou dceru, pokud s&nbsp;potomkem ženského pohlaví takové věci vůbec děláš, praví Marcus, ale kupec švýcarský v&nbsp;otcovském žalu nepochopí narážku. Zbývá dokončit malý výpočet, řekne Markusoun a&nbsp;vezme do&nbsp;ruky tužku. Kde jsme to&nbsp;zůstali? U&nbsp;tý rovnice, co&nbsp;už&nbsp;jí&nbsp;nerozumim, povídám. A&nbsp;začals právě o&nbsp;tý druhý (y&nbsp;– 1) + y&nbsp;– 1 + x&nbsp;= 0. Aha, vzpomene si&nbsp;Marcus. Zde si&nbsp;tedy povšimněme chování výrazu (y&nbsp;– 1) + y&nbsp;– 1. Ten, jak je&nbsp;zcela evidentní, se&nbsp;rovná nule, když (y&nbsp;– 1) je&nbsp;záporné nebo nula, a&nbsp;je roven číslu 2 (y&nbsp;– 1), a&nbsp;tedy je&nbsp;kladný, je-li y&nbsp;– 1 kladné. Strašně si&nbsp;namůžu mozek, všimnu si, že&nbsp;oči kupce švýcarského na&nbsp;mně spočívají už&nbsp;málem s&nbsp;obdivem a&nbsp;téměř omlouvají mou minisukni, považujíce ji&nbsp;patrně za&nbsp;služební přestrojení. A&nbsp;strašně na&nbsp;mozku namožená, ale úspěšně, pravím: Rozumím. Jsem skoro nakloněn ne&nbsp;úplně ti&nbsp;naprosto věřit, zaopičí se&nbsp;Markusíček po&nbsp;mém oblíbeném úsloví. Nicméně pokračujme. Výraz (y&nbsp;– 1) + y&nbsp;– 1 je&nbsp;tudíž vždy nezáporný, nule se&nbsp;rovná jen pro (y&nbsp;– 1) záporné nebo nulové. Když jsme začali kreslit náš graf, a&nbsp;Markusek ukáže na&nbsp;obrázek</span></p>
        <hr>
        <p class="chunk" data-nb-ref-number="63" data-nb-words="138" data-nb-chars="769"><span class="idea" data-nb-ref-number="62" id="idea62" data-nb-words="138" data-nb-chars="769">a&nbsp;pokračuje, omezili jsme se&nbsp;na&nbsp;x&nbsp;a&nbsp;rovněž na&nbsp;y&nbsp;nezáporná; součet (y&nbsp;– l) + y&nbsp;– l&nbsp;+ x&nbsp;bude se&nbsp;tedy, za&nbsp;našeho omezení, rovnat nule jen tehdy, bude-li současně x&nbsp;rovno nule, bude-li y&nbsp;nezáporné a&nbsp;(y&nbsp;– 1) záporné nebo nulové. Graficky znázorněno může pro naši rovnici y&nbsp;být něco mezi nulou a&nbsp;jednotkou, přičemž může nabývat i&nbsp;extrémních hodnot. Jakých? otážu se&nbsp;a&nbsp;Markusek honem: Těchto extrémních hodnot, to&nbsp;jest nuly a&nbsp;jedničky. A&nbsp;nyní, praví slavnostně a&nbsp;vezme čistý list, nyní jsme již bezprostředně před řešením, jež pro nás bude Řešením s&nbsp;velkým Ř. Uchopí špačka, okousanýho zřejmě Andulou v&nbsp;nějakým exponenciálním orgasmu, praví a&nbsp;současně kreslí: Příslušný graf téhle rovnice je&nbsp;tedy svislá úsečka, pnoucí se&nbsp;po&nbsp;ose y, s&nbsp;krajními body [0; 0] a&nbsp;[0; 1]. Tedy tahle:</span></p>
        <hr>
        <p class="chunk" data-nb-ref-number="64" data-nb-words="17" data-nb-chars="123"><span class="idea" data-nb-ref-number="63" id="idea63" data-nb-words="17" data-nb-chars="123">Takže, protože všechny ostatní podezřelé tahle přímka vylučuje, ušklíbne se&nbsp;Markous pekelně, půjdeme pro kolegu Dalyho, ne?</span></p>
        <p class="chunk" data-nb-ref-number="65" data-nb-words="61" data-nb-chars="365"><span class="idea" data-nb-ref-number="64" id="idea64" data-nb-words="61" data-nb-chars="365">Koukám na&nbsp;tu&nbsp;věc, Marcus ještě silně vytahuje tu&nbsp;jeden palec dlouhou úsečku, mám dojem, že&nbsp;tím nezdravým přemejšlením mi&nbsp;začíná měknout mozek. Počkej, milouši, povídám. To&nbsp;teda ale fakt nevím proč? Ne&nbsp;že&nbsp;by&nbsp;podle vší běžný dedukce nebyl Daly zatraceně podezřelej. Ale jak můžeš říct, Markousi, že&nbsp;ty&nbsp;dva druhý, který sou teda voba taky pěkný kvítka, tohle vylučuje?</span></p>
        <p class="chunk" data-nb-ref-number="66" data-nb-words="70" data-nb-chars="458"><span class="idea" data-nb-ref-number="65" id="idea65" data-nb-words="70" data-nb-chars="458">Jen přemejšlej, praví cynicky Markusák, a&nbsp;kupec švýcarský se&nbsp;zvedne, přistoupí ke&nbsp;stolu, a&nbsp;čučí mi&nbsp;svíčkovým zrakem přes rameno na&nbsp;naše rovnice. Přemejšlej, pobízí mě&nbsp;Markuselák. Copak to&nbsp;napsal Bill Pokušitel Svaté Aničce do&nbsp;záhlaví tohohle příkladu? Copak to? Rozhrábnu hromádku, co&nbsp;se&nbsp;mezitím udělala na&nbsp;stole, najdu ten list. <em>This is&nbsp;the Solution, graphically expressed, Ann!</em> najdu tam Hroznýšovou rukou. Tohle je&nbsp;názorné řešení, Aničko. Ale čeho? Únosu?</span></p>
        <p class="chunk" data-nb-ref-number="67" data-nb-words="100" data-nb-chars="490"><span class="idea" data-nb-ref-number="66" id="idea66" data-nb-words="100" data-nb-chars="490">Kupec švýcarský za&nbsp;mnou zabručí, veme okousanýho špačka, odkašle si, a&nbsp;já si&nbsp;uvědomuju, že&nbsp;on&nbsp;je&nbsp;vlastně taky matik, i&nbsp;když biblickej, a&nbsp;praví, jako by, zdá se&nbsp;mi, spíš pro mě&nbsp;než pro sebe: Každé řešení této rovnice, a&nbsp;ukáže ponuře na&nbsp;4 |x| + 2 |y|&nbsp;– 4 = 0 je&nbsp;vlastně čtveřicí řešení. Tedy: [1; 2], [-1; –2], [-1; 2], [1; –2]. Řešení rovnice (|y|&nbsp;– 1) + |y|&nbsp;–1 + |x| = 0 bude toliko dvojí, a&nbsp;to: [0; 1] a&nbsp;[0;&nbsp;–1]. Graficky znázorněno&nbsp;– a&nbsp;protože obě ty&nbsp;rovnice jsou součástí původní rovnice</span></p>
        <p class="chunk" data-nb-ref-number="68" data-nb-words="18" data-nb-chars="53"><span class="idea" data-nb-ref-number="67" id="idea67" data-nb-words="18" data-nb-chars="53">(4 |x| + 2 |y|&nbsp;– 4) · [(|y|&nbsp;– 1) + |y|&nbsp;–1 + |x|] = 0,</span></p>
        <p class="chunk" data-nb-ref-number="69" data-nb-words="19" data-nb-chars="113"><span class="idea" data-nb-ref-number="68" id="idea68" data-nb-words="19" data-nb-chars="113">můžeme je&nbsp;vkreslit ne&nbsp;do&nbsp;dvou, ale do&nbsp;jediného grafu&nbsp;– graficky tedy znázorněno bude to&nbsp;vyhlížet přibližně takto:</span></p>
        <hr>
        <p class="chunk" data-nb-ref-number="70" data-nb-words="589" data-nb-chars="3658"><span class="idea" data-nb-ref-number="69" id="idea69" data-nb-words="589" data-nb-chars="3658">Pak se&nbsp;kupec švýcarský spokojeně zadívá na&nbsp;to, co&nbsp;nakreslil, a&nbsp;nemylí-li mě&nbsp;odhad Markuselákovy fyziognomie, a&nbsp;ten mě&nbsp;málokdy mýlí a&nbsp;tentokrát určitě ne, převezme výklad s&nbsp;ďábelsky chlípným úsměvem: Jestli pamatuješ, Evíku, na&nbsp;začátku jsem ti&nbsp;řek, že&nbsp;fakt čtverého řešení rovnice nám umožní celou čtveřici dostat nikoli pracným kreslením, nýbrž prostým zrcadlením podle os, a&nbsp;protože čtvrtku grafu už&nbsp;nám švagr nakreslil, tedy postačí už&nbsp;pouze zrcadlení. Podle osy x&nbsp;a&nbsp;současně podle osy y. Puč mi, prosim tě, eště jednou to&nbsp;zrcátko. Což učiním, načež Markuselák praselák ho&nbsp;postaví kolmo na&nbsp;graf kupce švýcarského podél osy ypsilon, a&nbsp;to tak, že&nbsp;roh mýho zrcátka je&nbsp;přesně v&nbsp;průsečíku os&nbsp;ix&nbsp;a&nbsp;ypsilon. Co&nbsp;nakreslil kupec napravo od&nbsp;osy ypsilon, zrcadlí se&nbsp;nyní i&nbsp;nalevo. Načež se&nbsp;Markuseles rozhlídne, zaznamená panenský obdélníkový zrcátko na&nbsp;Andulině nočním stolku, zakoupený zřejmě v&nbsp;salemský prodejně, protože ani nemá nějakej rantl s&nbsp;umělým rytim jako to&nbsp;moje, a&nbsp;Markuselík ho&nbsp;drapne a&nbsp;přiloží podél osy x, podél celý její délky napravo i&nbsp;nalevo vod osy ypsilon, takže vznikne něco na&nbsp;způsob petřínskýho bludiště, ale jak na&nbsp;to&nbsp;koukám, vidím, že&nbsp;docela jasně vznik taky jistej geometrickej obrazec z&nbsp;lidovýho zadunajskýho folklóru, mně sice údajně neznámej, ovšem ve&nbsp;skutečnosti naopak. A&nbsp;v&nbsp;hlavince mi&nbsp;blikne, protože teda týhle geometrii rozumim líp než profesor Marcus, a&nbsp;pravím rozhořčeně: Ten praselák! Čímž se&nbsp;sice přiznám k&nbsp;někdejší lži, ale Markusek to&nbsp;přehlídne. Tak dem! vyskočim. Pro FBI? otáže se&nbsp;kupec švýcarský. Nikoli, pravím. Pro Ernesta W. F. R. Dalyho. A&nbsp;s&nbsp;nim pak pro vaší céru. A&nbsp;v&nbsp;hlavince mi&nbsp;znova naskočí ten výjev, tenkrát dávno, teda skoro bezmála úplně jenom několik málo let, při mym věku to&nbsp;ani nemůže bejt doopravdy dávno, jak jinoch v&nbsp;dvouřadovym saku s&nbsp;mravnou puntíkovou kravatou se&nbsp;vrh pod tekoucí sprchu. Hroznýš se&nbsp;sice pod sprchu nevrh, ale rovněž to, i&nbsp;když mnohem intelektuálnějc než ten muj jinoch, nevydržel. A&nbsp;houby Lubomíra, uvědomim si, vylepšila význam toho lidovýho symbolu. Žádná Lubomíra! Ta&nbsp;děvka to&nbsp;Aničce naservírovala bez fantazie, úplně realisticky, co&nbsp;ten rhombus znamená, proto z&nbsp;toho byl ten šok! Vylepšení pocházelo zřejmě od&nbsp;tý&nbsp;dívky, co&nbsp;přišla na&nbsp;svět asi uměle. Někdo jí&nbsp;něco řek o&nbsp;srdíčkách z&nbsp;marcipánu, tak z&nbsp;toho dala dohromady přijatelnou verzi pro svou matici, a&nbsp;od ní&nbsp;se&nbsp;pak ta&nbsp;uslušněná, nicméně stále pro Matherovy fundamentalisty pohoršlivá verze roznesla po&nbsp;Markuselákově rodině, a&nbsp;z&nbsp;ní pronikla i&nbsp;k&nbsp;sluchu Hroznýše královskýho. Ubohej jinošek! vzdychnu. Chtěl použít starýho, krásnýho zadunajskýho folklórního způsobu, jak navrhnout dívce zasnoubení, a&nbsp;dívka, poučená bez jeho vědomí potvorou Lubomírou, ale už&nbsp;asi zapomněvší na&nbsp;vlastní zdecentnění Lubomířinýho výkladu, se&nbsp;urazila tak, že&nbsp;možná i&nbsp;omdlela v&nbsp;novym šoku&nbsp;– že&nbsp;každopádně nebrala telefony, i&nbsp;když cinkaly ten jejich signál. Chudák jinoch! pomyslím si, a&nbsp;Markusele se&nbsp;zubí, ovšem rovněž netuší hloubku nemravnosti toho vypočítanýho kosočtverce a&nbsp;myslí jenom, že&nbsp;pouhá narážka na&nbsp;něco souvisejícího s&nbsp;jinou než umělou výrobou dětí stačila, aby Anna podlehla šoku. Kupec švýcarský zamračeně hledí na&nbsp;to, co&nbsp;nakreslil, pak téměř štítivě veme do&nbsp;ruky můj ukoptěnej nástroj světský marnosti a&nbsp;přiloží jej podél osy ypsilon, počínaje od&nbsp;průsečíku obou os&nbsp;nahoru, kresba se&nbsp;zazrcadlí a&nbsp;kupec švýcarský veme, méně štítivě, do&nbsp;ruky zrcátko svý dcery a&nbsp;přiloží podél celý délky osy ix, ještě víc se&nbsp;zamračí, zavrtí hlavou a&nbsp;praví: Rhombus, omezený body plus jedna plus dvě méně jedna méně dvě&nbsp;– vraští obočí, vrtí hlavou, prohlásí: Nechápu. Je&nbsp;toho zde snad použito jako nějakého smluveného znaku? Zřejmě už&nbsp;na&nbsp;Švýcarsko zapomněl.</span></p>
        <hr>
        <p class="chunk" data-nb-ref-number="71" data-nb-words="200" data-nb-chars="1178"><span class="idea" data-nb-ref-number="70" id="idea70" data-nb-words="200" data-nb-chars="1178">Nechali jsme kupce švýcarského nad jeho bodama omezenym rhombusem a&nbsp;zajeli jsme opět až&nbsp;do&nbsp;El&nbsp;Cerita za&nbsp;plavcem v&nbsp;zelenym bazénu. Už&nbsp;neplaval. Zdrcen trémou psal právě na&nbsp;elektrickém Smith-Corona portejblu přiznání, revolver jako z&nbsp;Hammetta vedle sebe na&nbsp;stole, kdoví kde ho&nbsp;sebral, a&nbsp;když jsme bez zaklepání vstoupili, chtěl ho&nbsp;použít. Ne&nbsp;na&nbsp;nás. Na&nbsp;sebe. Markusák, jako kdyby ty&nbsp;tvrdý detektivky hltal on, a&nbsp;ne Ernest W., mu&nbsp;ho&nbsp;vyrazil z&nbsp;ruky, takže letěl krásným obloukem rovnou do&nbsp;otevřený láhve s&nbsp;medem vedle v&nbsp;kuchyni na&nbsp;mycím stole, čímž se&nbsp;značně znehodnotil. Poté jsme ještě dojeli pro Andulu, ležela omdlelá v&nbsp;lesní chatě jednoho Dalyho posluchače, taky fandy drsný školy, kterýmu Ernest W. navíc za&nbsp;pomoc při tom únosu slíbil napsat disertačku, kterou by&nbsp;pak sám posuzoval. Markusík celou věc vyřešil tím, že&nbsp;Ernestu W. dal přes hubu a&nbsp;jeho strachem téměř taky omdlelýho komplice donutil, že&nbsp;mu&nbsp;tu&nbsp;chatu pak půjčoval jako abštajg pro avantůry s&nbsp;posluchačkama matematiky, ale to&nbsp;já&nbsp;už&nbsp;v&nbsp;Berkeley nebyla, to&nbsp;by&nbsp;si&nbsp;za&nbsp;mě&nbsp;nedovolil, psal mi&nbsp;o&nbsp;tom pak jeho asistent. Chlupatý se&nbsp;o&nbsp;tom teda vůbec nedozvěděli a&nbsp;Shadovi a&nbsp;Hroznýšovi se&nbsp;to&nbsp;prezentovalo jako kanadskej žertík.</span></p>
        <p class="chunk" data-nb-ref-number="72" data-nb-words="129" data-nb-chars="786"><span class="idea" data-nb-ref-number="71" id="idea71" data-nb-words="129" data-nb-chars="786">A&nbsp;tak jsme tehdy naložili vzkříšenou Andulu, oba zločince jsme nechali, ať&nbsp;se&nbsp;škvaří v&nbsp;nejistotách, cestou jsme se&nbsp;pro jistotu stavili ještě pro ten levák utopenej v&nbsp;medu a&nbsp;dorazili jsme na&nbsp;1275 Grizzly Drive akorát včas k&nbsp;rodinný večeři. Shledání dcery s&nbsp;otcem bylo dojemný, dokonce jí&nbsp;vtiskl polibek na&nbsp;čelo. Pozdě večer se&nbsp;pod okno připlížil Hroznýš, zíral, poté se&nbsp;odvážil ke&nbsp;dveřím, ale protože Andula ho&nbsp;tím oknem zmerčila, pošeptala něco kupci švýcarskému, ten rázně vykročil k&nbsp;hlavnímu vchodu, a&nbsp;právě když zazněla hudba sfér, otevřel veřeje, popadl Hroznýše za&nbsp;límec a&nbsp;fundamentalistickým kopnutím ho&nbsp;poslal vzduchem až&nbsp;na&nbsp;vozovku Grizzly Drive. Když se&nbsp;pak druhý den loučil, mručivě prohlásil, že&nbsp;je&nbsp;mi&nbsp;do&nbsp;smrti zavázán vděčností, a&nbsp;mimoto se&nbsp;mi&nbsp;bude revanšovat, což neučinil.</span></p>
        <hr>
        <p class="chunk" data-nb-ref-number="73" data-nb-words="109" data-nb-chars="713"><span class="idea" data-nb-ref-number="72" id="idea72" data-nb-words="109" data-nb-chars="713">Po&nbsp;pravdě řečeno, tohle mě&nbsp;na&nbsp;Markuseláka mrzí vlastně víc, než že&nbsp;mě&nbsp;nakonec nechal s&nbsp;jednou čínskou studentkou teorie rozmnožování, nějakou Priscillou Fu. Pěkná peleš neřesti, ten 1275 Grizzly Drive! Ten kupeckej kopanec měl tenkrát na&nbsp;Hroznýše účinky stejně blahodárný jako sprcha na&nbsp;mýho jinocha v&nbsp;případě tý&nbsp;Jany Honzlový, akorát že&nbsp;Anička Bradstreetová si&nbsp;pomoct dát nechtěla. Ještě než jsem odjela z&nbsp;Berkeley, pokusil se&nbsp;Hroznýš uprchnout do&nbsp;Austrálie. Avšak kupec švýcarský podruhé v&nbsp;životě nasedl do&nbsp;letadla, oblétl půl světa a&nbsp;přivlekl Hroznýše za&nbsp;límec až&nbsp;z&nbsp;dalekého Brisbane. A&nbsp;svatba byla slavná, úplně fundamentální, jedině bez bílýho věnečku. Vyznavači Cottona Mathera za&nbsp;žádnejch okolností nelžou.</span></p>
        <p class="chunk" data-nb-ref-number="74" data-nb-words="166" data-nb-chars="927"><span class="idea" data-nb-ref-number="73" id="idea73" data-nb-words="166" data-nb-chars="927">Todle jsem ovšem nemyslela, když jsem mluvila o&nbsp;neřesti. Na&nbsp;svatbu jsem přišla ve&nbsp;svym novym minkovym kožiše, kterej mi&nbsp;dal Markuselák, už&nbsp;když věděl, že&nbsp;mi&nbsp;zahne s&nbsp;tou šikmovokou, teda vlastně jako náplast na&nbsp;bébé, a&nbsp;neustále přitom naříkal, jak se&nbsp;kvůli mně plácnul přes kapsu, za&nbsp;což přirozeně dostal bohatou odměnu. A&nbsp;na té&nbsp;svatbě Andula, trapně světská, už&nbsp;jsem si&nbsp;tak zvykla na&nbsp;její svatý chování, že&nbsp;mi&nbsp;to&nbsp;připadalo teď málem nemravný, prstejčkama zajede do&nbsp;minkový srsti a&nbsp;praví: To&nbsp;je&nbsp;nádhera! To&nbsp;sis pořídila za&nbsp;těch deset táců? Za&nbsp;jakejch deset táců? tážu se. No, Andula se&nbsp;trošku zarazí, asi se&nbsp;o&nbsp;tom nemá mluvit, ale vždyť je&nbsp;to&nbsp;skoro jako v&nbsp;rodině, praví málem hříšně. Za&nbsp;těch deset táců, co&nbsp;ti&nbsp;jako projev vděčnosti poslal táta po&nbsp;strýci Marcusovi, aby tě&nbsp;jako neurazil, kdyby ti&nbsp;to&nbsp;dal sám, a&nbsp;FBI by&nbsp;to&nbsp;taky mohlo považovat za&nbsp;úplatek, tak abys ještě za&nbsp;všechno, cos pro mě&nbsp;udělala, neměla nějaké nepříjemnosti.</span></p>
        <p class="chunk" data-nb-ref-number="75" data-nb-words="34" data-nb-chars="207"><span class="idea" data-nb-ref-number="74" id="idea74" data-nb-words="34" data-nb-chars="207">Tak jsem ten večer ztropila Markouskovi scénu, která obávám se, uspíšila to&nbsp;s&nbsp;tou z&nbsp;Hong Kongu. Ten minkovej kožich stál sotva šest. Takovou nemravnost jsem od&nbsp;něj teda fakticky nečekala, jakej byl praselák.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./hrichy_pro_patera_knoxe_026.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>