---
title: Desatero pátera Ronalda Arbuthnota Knoxe
contentType: prose
---

<section>

1) Zločinec musí být někdo, o němž je zmínka brzo na začátku příběhu.

2) Všechny nadpřirozené nebo nepřirozené faktory jsou zcela vyloučeny.

3) Není přípustná víc než jedna tajná místnost nebo tajná chodba; i ta je přípustná pouze tehdy, odehrává-li se děj ve stavbě, kde lze takové zařízení předpokládat.

4) Nesmí být použito žádného „dosud neobjeveného“ jedu ani přístrojů a metod, které vyžadují dlouhého vědeckého vysvětlování na konci příběhu.

5) V příběhu nesmí vystupovat žádný Číňan.

6) K řešení nesmí detektivovi dopomoci náhoda, ani nesmí být veden nevysvětlitelnou intuicí.

7) Pachatelem nesmí být sám detektiv.

8) Detektiv nesmí odkrýt žádnou stopu, aniž ji hned neodhalí také čtenáři.

9) Duchem chudý přítel detektivův, jeho watson, nesmí zatajit žádné myšlenky, které se mu honí v hlavě; musí mít inteligenci mírně, ale jen velmi mírně podprůměrnou.

10) Nesmí se vyskytovat dvojčata nebo dvojníci.

Pokud sami nepoznáte, proti kterému přikázání ta která povídka hřeší, nahlédněte do ROZHŘEŠENÍ na konci.

</section>

[^1]: Pro čtenáře, kteří nečetli knihu _Smutek poručíka Borůvky_: Příslušnice s drdolem tam vystupuje asi v té roli, v jaké v _Hř__íších pro pátera Knoxe_ vystupuje Eva Adamová. Na rozdíl od poručíka má příslušnice jakési ponětí o genetice, a proto se jí nezdá, že by _žena s šedivýma_ _očima a modrooký muž měli spolu dceru s_ _očima jako zelenooká kočka_. Šedooká paní Borůvková byla kdysi poručíkovou žákyní, v době, kdy ještě vyučoval tělocviku na Vyšší dívčí sociální škole. Bezprostřední pohnutkou k svatbě byla právě zelenooká Zuzanka, která se - kupodivu plně vyvinutá - narodila v pátém měsíci (počítáno od svatby).
