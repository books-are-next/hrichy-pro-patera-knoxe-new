<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="">
    <meta name="apple-mobile-web-app-capable" content="yes">
    <title>Hříchy pro pátera Knoxe</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./hrichy_pro_patera_knoxe_022.html">
    <link rel="next" href="./hrichy_pro_patera_knoxe_024.html">
    <meta name="nb-order" content="19">
    <link rel="self" href="hrichy_pro_patera_knoxe_023.html">
    <meta name="nb-identifier" content="skvorecky-hrichy-pro-patera-knoxe-67a3d4e">
    <meta name="nb-role" content="chapter">
  </head>
  <body data-nb-words="8507" data-nb-chars="50689" class="nb-role-chapter nb-custom-style">
    <nav role="doc-toc">
      <ul class="plain">
        <li><a href="hrichy_pro_patera_knoxe_005.html">Věnování</a></li>
        <li><a href="hrichy_pro_patera_knoxe_006.html">Slovo autora</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./hrichy_pro_patera_knoxe_022.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="0" data-nb-chars="0"></h1>
        <p class="chunk" data-nb-ref-number="2" data-nb-words="331" data-nb-chars="1847"><span class="idea" data-nb-ref-number="1" id="idea1" data-nb-words="331" data-nb-chars="1847">Když se&nbsp;chce názorně znázornit trapas&nbsp;– aspoň tady v&nbsp;Americe&nbsp;– poví se&nbsp;anekdota o&nbsp;tom hypotetickým pánovi, který do&nbsp;společnosti ve&nbsp;fracích přišel omylem v&nbsp;tvídovém saku. To&nbsp;je&nbsp;ale teda úplně nic proti mně, která se&nbsp;z&nbsp;čistý dobroty srdce ocitla na&nbsp;Dvaačtyřicátý ulici v&nbsp;jednom takovym tom krámku, co&nbsp;prodávaj časopisy pro pány. Jako známá mladá pražská naivka jsem netušila, že&nbsp;se&nbsp;to&nbsp;pro dívku nehodí, ani když je&nbsp;lesbi, a&nbsp;tam vedou i&nbsp;tenhle sortiment; je-li lesbi, že&nbsp;si&nbsp;má&nbsp;poslat nějakýho hoška, a&nbsp;to já&nbsp;měla udělat taky, jenomže mi&nbsp;to&nbsp;napadlo až&nbsp;vevnitř. Protože když jsem, po&nbsp;dlouhým odmlčení z&nbsp;jejich strany, obdržela list od&nbsp;mých dvou drahých přítelíků Pavly a&nbsp;Jiřiny, v&nbsp;němž mi&nbsp;plni touhy oznamovali, že&nbsp;prý podle zpráv jsou v&nbsp;USA k&nbsp;dostání i&nbsp;zájmový časopisy jejich mezinárodního spolku, popadla mě&nbsp;tak neodolatelná touha po&nbsp;jednom kutloušku na&nbsp;Malý Straně, co&nbsp;na&nbsp;něj vždycky myslím, když myslím na&nbsp;tu&nbsp;zem za&nbsp;louží, opačnym směrem, že&nbsp;jsem se&nbsp;sebrala a&nbsp;expresní podzemkou jsem to&nbsp;vzala rovnou na&nbsp;Forty Second Street. V&nbsp;řadě zářících obchůdků jsem si&nbsp;vybrala ten největší, i&nbsp;když mě&nbsp;trochu zarazily dvě černý holčičky, který tiskly nosy na&nbsp;sklo a&nbsp;strašně se&nbsp;smály tomu za&nbsp;výkladem, což byly řady takových těch magazínů a&nbsp;na každým rozvalená jedna až&nbsp;dvě nahotiny. Skoro jsem se&nbsp;jim ani nedivila, když jsem do&nbsp;toho výkladu mrkla taky. Svět sice horuje o&nbsp;krásách ženskýho těla, přirozeně, ale za&nbsp;prvé: krásný je&nbsp;jedno z&nbsp;tisíce&nbsp;– já&nbsp;se&nbsp;domnívám, že&nbsp;moje tílko k&nbsp;nim náhodou patří, a&nbsp;nedomnívám se&nbsp;to&nbsp;sama&nbsp;– ale i&nbsp;to jedno krásný z&nbsp;tisíce je&nbsp;krásný, jen pokud se&nbsp;krásně postaví. Ovšem když se&nbsp;postaví na&nbsp;hlavu, jak by&nbsp;to&nbsp;nestydy na&nbsp;těch obálkách byly jistě ochotný udělat, kdyby to&nbsp;dovedly, je&nbsp;po&nbsp;kráse, a&nbsp;ty černý holčičky z&nbsp;toho měly docela právem gaudium, až&nbsp;jim nějaká starší, taky černá, paní dala pohlavek a&nbsp;já vstoupila do&nbsp;tý&nbsp;samoobsluhy.</span></p>
        <p class="chunk" data-nb-ref-number="3" data-nb-words="217" data-nb-chars="1294"><span class="idea" data-nb-ref-number="2" id="idea2" data-nb-words="217" data-nb-chars="1294">Je&nbsp;to&nbsp;totiž samoobsluha&nbsp;– kolem dokola to&nbsp;maji vyložený, pro všechny možný druhy vkusů a&nbsp;vad, ale já&nbsp;se&nbsp;hnala jak nadržená rovnou do&nbsp;rohu, kde mezi všema těma skládkama odhalených dam byl ostrov odhalených mladíků a&nbsp;nad ním veliká fotka obzvlášť něžnýho hošana, kterej si&nbsp;tam, kam antický sochaři někdy umisťovali list, ale většinou nic, přidržoval láhev od&nbsp;coca-coly. Na&nbsp;rozdíl od&nbsp;našeho státu tady hošany, čistě teoreticky, neuznávaj, a&nbsp;tak ty&nbsp;tisky prezentujou jako předlohy pro malíře. Snad jsem se&nbsp;teda mohla vydávat za&nbsp;malířku, jenže to&nbsp;mi&nbsp;došlo až&nbsp;zas venku. Jak tak stojím a&nbsp;vybírám mezi těmi holými tílky, ucítim náhle svým šestym smyslem, že&nbsp;si&nbsp;někdo stejně pozorně, i&nbsp;když motivován jinak, prohlíží moje, i&nbsp;když zahalený tílko, mrknu stranou krz řasy a&nbsp;málem umřu na&nbsp;místě: takovejhle nos snad může bejt jenom vymyšlenej vod Rostanda, poněvač mladík, poďobanej od&nbsp;uhrů, kterej mi&nbsp;šilhá po&nbsp;nohách v&nbsp;tělových punčocháčích, je&nbsp;snad vymyšlenej v&nbsp;Disneylandu. To&nbsp;je&nbsp;nos jako kormidlo <em>astrojetu</em>_,_ a&nbsp;zrovna když ten _astrojet_ prudce zahejbá doprava, červenej, jako kdyby byl leden na&nbsp;Kamčatce a&nbsp;ne červenec na&nbsp;Manhattanu, a&nbsp;nahoře po&nbsp;obou stranách šilhavý oči bez řas, neboť ta&nbsp;oběť přírody je&nbsp;nazrzlá úplně do&nbsp;blond&nbsp;– teda pámbu potěš jeho rodiče, takovej plod lásky se&nbsp;tak hned nenajde.</span></p>
        <p class="chunk" data-nb-ref-number="4" data-nb-words="214" data-nb-chars="1320"><span class="idea" data-nb-ref-number="3" id="idea3" data-nb-words="214" data-nb-chars="1320">A&nbsp;jak mě&nbsp;ten šestej smysl zneklidněl, mrknu na&nbsp;druhou stranu, jenom očima, přirozeně, jinak zůstávám nasměrovaná na&nbsp;ty&nbsp;necudný hošánky, a&nbsp;na tý&nbsp;straně taky ten vejravej pohled, i&nbsp;když tenhle není tak nezapomenutelně ozvláštněnej nějakym velenosem, ale zato se&nbsp;podobá vrahu holčiček. Polil mě&nbsp;jemný pot, úplně namátkou jsem šáhla mezi ty&nbsp;homověstníky (v děkovným listě, z&nbsp;něhož nadšení teklo tak, že&nbsp;se&nbsp;během cesty rozlepil, mi&nbsp;Pavla s&nbsp;Jiřinou jenom nesměle naznačovali, příště ať&nbsp;černochy neposílám), otočila jsem se&nbsp;a&nbsp;vidím, že&nbsp;za&nbsp;pokladnou&nbsp;– má&nbsp;ji&nbsp;postavenou na&nbsp;vysokym podstavci, aby dobře viděl, zda mu&nbsp;někdo nekrade ty&nbsp;kozatý dámičky&nbsp;– na&nbsp;mě&nbsp;rovněž civí, ne&nbsp;chtivě, ale jenom užasle, nondeskriptní mužík, kterej je&nbsp;tady patrně na&nbsp;všechno zvyklej, jenom ne&nbsp;na&nbsp;živou, oblečenou ženskou, a&nbsp;tak se&nbsp;zhluboka nadejchnu, zopovržlivím si&nbsp;obličej, jako když mě&nbsp;v&nbsp;Růžový džungli obtěžuje někdo evidentně švorcovej, a&nbsp;kráčim jak královna Alžběta Druhá k&nbsp;pokladně, zaplatim a&nbsp;od pokladny jak císařovna Viktorie kráčim k&nbsp;východu. Ty&nbsp;dvě černý holčičky se&nbsp;tam už&nbsp;zase řehtaj, ačkoli zfackovaný, ale jak mě&nbsp;uviděj, řehot jim zvadne na&nbsp;tlusťoučkých rtech, v&nbsp;mžiku se&nbsp;otočej a&nbsp;rychle se&nbsp;vzdalujou po&nbsp;Dvaačtyřicátý, že&nbsp;jenom vidim, jak jim na&nbsp;zádíčkách semtam poletujou plechový motýlkove, co&nbsp;jima maj zklipsnutý svý prasečí vocásky.</span></p>
        <p class="chunk" data-nb-ref-number="5" data-nb-words="309" data-nb-chars="1840"><span class="idea" data-nb-ref-number="4" id="idea4" data-nb-words="309" data-nb-chars="1840">Tadle zkušenost mě&nbsp;jaksi naplnila předsudky vůči nahatým fotkám, ačkoliv v&nbsp;principu nejsem proti, radši nahatý ženský než voblečený do&nbsp;takovejch těch látek, co&nbsp;se&nbsp;z&nbsp;nich dělaj koberce. Ale když mně čtrnáct dní nato a&nbsp;už v&nbsp;Námořnickym snu ve&nbsp;Fisherman’s Wharfu ve&nbsp;Frisku ten fotograf z&nbsp;<em>Playboye</em> nabíd, že&nbsp;by&nbsp;mě, ne&nbsp;kvůli mně, ale kvůli mýmu pikantně středoevropskýmu socialistickýmu tělíčku, věnovali v&nbsp;tom největšim časopisu pro pány dvojstránku a&nbsp;ještě rozkládací fotku v&nbsp;rouše mý&nbsp;jmenovkyně, když byla mladá, téměř v&nbsp;životní velikosti, a&nbsp;k&nbsp;tomu ještě dva tisíce buklíků, provedla jsem opět zopovržlivění, taky proto, že&nbsp;u&nbsp;stolu seděl ten druhej chlap, kterej se&nbsp;mi&nbsp;líbil, a&nbsp;řekla jsem Děkuju, nechci. Upřímně řečeno též proto, že&nbsp;mi&nbsp;v&nbsp;tom momentě bliklo, jakou senzaci by&nbsp;taková dvojstránka s&nbsp;rozkládačkou způsobila v&nbsp;Praze, kam se&nbsp;vždycky nějakej ten <em>Playboy</em> dostane, a&nbsp;že by&nbsp;se&nbsp;nakonec to&nbsp;proniklý číslo dostalo i&nbsp;do nějakejch těch k&nbsp;tomu nepovolanejch, nebo povolanejch, jak se&nbsp;to&nbsp;vezme, ručiček, který by&nbsp;to&nbsp;pak postavily tak, že&nbsp;dělám naší socialistický vlasti, jež mě&nbsp;vyslala vydělávat pro ni&nbsp;valuty, ostudu, ačkoli tý&nbsp;je&nbsp;dost, kdežto valut nikdy ne. A&nbsp;i když já&nbsp;ji&nbsp;vlasti možná lecčim dělám, teda rozhodně ne&nbsp;tělíčkem, jenže vykládejte jim to. Tak jsem řekla Ne, Mr. Arbuckle, děkuju, ale já&nbsp;sem zpěvačka, a&nbsp;ne vokouněcí košiláček, tak děkuju. A&nbsp;ten chlápek vedle, co&nbsp;se&nbsp;mi&nbsp;líbil, povídá: Správně, slečno, za&nbsp;takovou směšnou cenu je&nbsp;to&nbsp;při vaší figuře od&nbsp;tak finančně zdatnýho magazínu drzost. Tolik vám dám sám za&nbsp;jedno úplně soukromý zhlédnutí, a&nbsp;rozchechtal se, až&nbsp;mu&nbsp;z&nbsp;kravaty vypadla jehlice s&nbsp;briliantem a&nbsp;potopila se&nbsp;mu&nbsp;do&nbsp;manhattanu. Ten briliant tam v&nbsp;tý růžový tekutině zazářil jak dušička a&nbsp;já pravím jedovatě: Soukromá předváděčka je&nbsp;vždycky dražší než veřejná, Mister, a&nbsp;teda, mezi náma, to&nbsp;taky pozdějc byla, pořádně.</span></p>
        <p class="chunk" data-nb-ref-number="6" data-nb-words="155" data-nb-chars="888"><span class="idea" data-nb-ref-number="5" id="idea5" data-nb-words="155" data-nb-chars="888">Protože Boozy Buckshot&nbsp;– mimochodem taky hošan, a&nbsp;černej, moc hodnej na&nbsp;ženský&nbsp;– právě udeřil v&nbsp;své, jako vždy trošku rozladěné struny, musela jsem se&nbsp;zvednout a&nbsp;jít kvákat a&nbsp;skrz cigaretový dým jsem i&nbsp;v&nbsp;přítmí Námořnickýho snu viděla přes mikrouš, jak mě&nbsp;ten, co&nbsp;se&nbsp;mi&nbsp;líbil, zálibně svlíká vočima. Vypadal na&nbsp;vdovce, nebo na&nbsp;starýho mládence, kterej ale ne&nbsp;že&nbsp;by&nbsp;se&nbsp;neoženil z&nbsp;nesmělosti, a&nbsp;já ne&nbsp;že&nbsp;bych byla z&nbsp;těch, co&nbsp;jezděj do&nbsp;nepřátelský ciziny, aby nějakýho situovanějšího nepřítele připravily o&nbsp;tu jeho tak zvanou svobodu, to&nbsp;byste mě&nbsp;teda tipovali vadně, ale konec konců nikdo neomládnem, ženská tam nakonec musí, a&nbsp;tak když už&nbsp;se&nbsp;mám otravovat v&nbsp;pánský společnosti, dávám přednost dosud nezalasovaným, situovanějším. No&nbsp;ale nic: teda odstrojoval mě&nbsp;jedna radost i&nbsp;z&nbsp;toho mála, co&nbsp;jsem na&nbsp;sobě měla, a&nbsp;tak se&nbsp;mě&nbsp;trošičku dotklo, když po&nbsp;mém vystoupení i&nbsp;s&nbsp;tím fotografem zmizli.</span></p>
        <p class="chunk" data-nb-ref-number="7" data-nb-words="344" data-nb-chars="2036"><span class="idea" data-nb-ref-number="6" id="idea6" data-nb-words="344" data-nb-chars="2036">Jakživa bych si&nbsp;ho&nbsp;tedy nedala dohromady s&nbsp;kartou, kterou mi&nbsp;dva dni nato přinesl obvykle nic nepřinášející listonoš a&nbsp;dle který Mr. Marcus Twisten pokládal si&nbsp;za&nbsp;čest, přijde-li Miss Eva Adam na&nbsp;<em>cocktail party</em>_,_ již pořádá ve&nbsp;své rezidenci na&nbsp;1275 Grizzly Drive v&nbsp;Berkeley. Hloubala jsem nad tím celý den a&nbsp;celou noc, proč zrovna mě&nbsp;zve na&nbsp;_party_ zrovna Mr. Marcus Twisten, když ale já&nbsp;žádnýho Marcuse a&nbsp;tím méně Twistena neznám, ale protože jsem byla v&nbsp;zemi všech možností už&nbsp;dost dlouho na&nbsp;to, aby mi&nbsp;cocktaily nezřízeně zachutnaly a&nbsp;aby mi&nbsp;zároveň dostatečně průkazně došlo, že&nbsp;stojí-li v&nbsp;Praze láhvinka skotskýho vizourka&nbsp;Kčs 330 a&nbsp;tady jenom $ 6,50, vůbec to&nbsp;neznamená, že&nbsp;by&nbsp;si&nbsp;jich chudá barová umělkyně mohla dovolit víc než jednu za&nbsp;týden, teda ze&nbsp;všech těchhle dobrejch důvodů jsem přemohla svůj dívčí stud před neznámými pány, oblékla jsem se&nbsp;do&nbsp;bezmála nových cocktailek, které se&nbsp;nahoře vyznačují téměř kritickým nedostatkem látky, jež dole rovněž dost chybí, takže se&nbsp;zejména dobře uplatní cestička mezi dvěma bílými vršky, co&nbsp;ji&nbsp;správná ženská vpředu má&nbsp;a&nbsp;co po&nbsp;ní&nbsp;je&nbsp;devadesát devět chlapů ze&nbsp;sta ochotnejch vykročit třeba úplně do&nbsp;neznáma, ne-li do&nbsp;propasti, a&nbsp;ten stej je, chudák, slepej, a&nbsp;vyjela jsem ve&nbsp;svym pontiaku model 1958 (za $ 200, a&nbsp;skutečně jezdí) nejdřív kolem doků ven z&nbsp;Fisherman’s Wharfu, pak přes ten krásnej dlouhej most, co&nbsp;se&nbsp;podobá nastříbřenkovanýmu brontosaurovi, na&nbsp;druhou stranu zálivu do&nbsp;Berkeley a&nbsp;klikatou vyhlídkovou silnicí úplně nahoru do&nbsp;berkeleyskýho kopce, kde začíná Grizzly Drive. Tam se&nbsp;mi&nbsp;pontiáček zadejchal, tu&nbsp;poslední půlmíli jsem teda už&nbsp;chtěla absolvovat na&nbsp;jehlách&nbsp;– a&nbsp;byla bych, kvůli těm grátis drinkum klidně&nbsp;– kdyby mi&nbsp;nebyl sám od&nbsp;sebe asi po&nbsp;dvaceti fítech dal rajd nějakej mužskej, jenž, ukázalo se, ujížděl taky na&nbsp;ty&nbsp;zdarma cocktaily. Z&nbsp;toho jsem vytáhla, že&nbsp;Mr. Marcus Twisten je&nbsp;šéf katedry matematiky na&nbsp;mladoslavné Kalifornské univerzitě v&nbsp;Berkeley. Že&nbsp;by&nbsp;mi&nbsp;to&nbsp;ale nějak osvětlilo záhadu, proč šéf katedry matematiky zve na&nbsp;cocktaily zrovna mě, to&nbsp;tedy ne.</span></p>
        <p class="chunk" data-nb-ref-number="8" data-nb-words="139" data-nb-chars="844"><span class="idea" data-nb-ref-number="7" id="idea7" data-nb-words="139" data-nb-chars="844">Sídlo profesora Marcuse Twistena sedělo rozplácle úplně nahoře na&nbsp;Grizzly Peaku a&nbsp;barevnýma oknama se&nbsp;koukalo rovnou na&nbsp;ten pohádkovej záliv a&nbsp;na kamenný hnízdo San Franciska, kolem jehož mrakodrápků poletovaly obláčky mlhy jako andílkové. A&nbsp;zrovna jak si&nbsp;to&nbsp;svůdně šinu po&nbsp;pěšině k&nbsp;domovním dveřím a&nbsp;můj dovozce galantně za&nbsp;mnou (celou cestu se&nbsp;mi&nbsp;přirozeně díval na&nbsp;zadek), vynoří se&nbsp;z&nbsp;buganvilií nalevo něco červenýho, a&nbsp;on to&nbsp;nos, ten neomylnej nos z&nbsp;Dvaačtyřicátý ulice, a&nbsp;kousek za&nbsp;nim celej chlápek, tentokrát v&nbsp;tuxedu, i&nbsp;se šilhavejma očima, ty&nbsp;se, jak mě&nbsp;spatří, krapet povyvalej, a&nbsp;pak se&nbsp;najednou svěží barvička toho supernosu přeleje přes celou tvářičku a&nbsp;chlápek se&nbsp;zarazí, já&nbsp;taky, von potom zaklokotá něco jako <em>Hello!__,</em> ačkoliv nás v&nbsp;tý tělíčkárně na&nbsp;Dvaačtyřicátý nikdo nepředstavil, a&nbsp;hrozně ochotně mi&nbsp;dá&nbsp;přednost ve&nbsp;dveřích.</span></p>
        <p class="chunk" data-nb-ref-number="9" data-nb-words="55" data-nb-chars="327"><span class="idea" data-nb-ref-number="8" id="idea8" data-nb-words="55" data-nb-chars="327">A&nbsp;tam se&nbsp;záhada objasnila, neb z&nbsp;klubka nudících se&nbsp;pánů a&nbsp;dam odlepil se&nbsp;ten, co&nbsp;mi&nbsp;v&nbsp;Námořnickém snu nepřímo nabíd víc než dva tácy za&nbsp;jedno soukromý obnažení, takže to&nbsp;zas posílilo moje poněkud pokleslý sebevědomí, a&nbsp;nemusel se&nbsp;ani představovat: byl to&nbsp;profesor Marcus Twisten, později mnou zvaný různě, například Markousek.</span></p>
        <p class="chunk" data-nb-ref-number="10" data-nb-words="169" data-nb-chars="1021"><span class="idea" data-nb-ref-number="9" id="idea9" data-nb-words="169" data-nb-chars="1021"><em>Cocktail parties</em>_,_ když se&nbsp;nad tim člověk zamyslí, si&nbsp;asi vymyslel Pánbůh jako trest za&nbsp;alkoholismus. Musí se&nbsp;tam stát jako na&nbsp;hanbě, musí se&nbsp;tam žvanit s&nbsp;lidma, který vám jsou všechno možný od&nbsp;volný až&nbsp;po&nbsp;protivný jak činže, o&nbsp;volovinách, které vás nezajímají a&nbsp;je nudí, a&nbsp;to všechno za&nbsp;těch pár skleniček zdarma vizourka, _gin and tonic__,_ sodovky a&nbsp;za libovolný počet kousků zmrzlý vody. Takže když později zvaný Markousek mi&nbsp;poodskočil pro vizourka, vyslechla jsem od&nbsp;nějakého nervózního učence otázku obbligato _This isyour first time in&nbsp;California?,_ aneboli&nbsp;– ačkoliv nevím, koho to&nbsp;může zajímat&nbsp;– jestli jsem jako v&nbsp;Kalifornii poprve, načež jsem obbligato pravila _Yes, it&nbsp;is__,_ a&nbsp;nato se&nbsp;ten nervózní učenec, jako podle anglické mluvnice, podivil, jako kdyby pěkná holka jako já&nbsp;nemohla někdy bejt prvně v&nbsp;Kalifornii, _Oh, is&nbsp;it?__,_ a&nbsp;navíc dodal _How interesting!_ neboli že&nbsp;jako je&nbsp;to&nbsp;strašně zajímavé, že&nbsp;jsem v&nbsp;Kalifornii, a&nbsp;poprve, ale vůbec to&nbsp;nemyslel dvojsmyslně, ani jinak, prostě to&nbsp;vůbec nemyslel.</span></p>
        <p class="chunk" data-nb-ref-number="11" data-nb-words="241" data-nb-chars="1403"><span class="idea" data-nb-ref-number="10" id="idea10" data-nb-words="241" data-nb-chars="1403">Z&nbsp;celýho toho spolku&nbsp;– kromě Markuska&nbsp;– byl trochu zajímavej jen jeden, takovej modrovokej ďábel, nějakej Venca Q. Fajrunt, matematik před časem ilegálně uprchlý z&nbsp;Prahy, kterej se&nbsp;pořád řehtal jako kůň, a&nbsp;protože já&nbsp;přišla na&nbsp;tu&nbsp;<strong>party</strong> trochu pozdě a&nbsp;on už&nbsp;zřejmě odobtěžoval všechny přítomný dámy, vrh se&nbsp;se&nbsp;svým obtěžováním na&nbsp;mě, když navíc ještě zjistil, že&nbsp;jsem krajanka, tak abych měla od&nbsp;něj pokoj a&nbsp;mohla se&nbsp;plně věnovat později zvanému Markusulínovi, sjednala jsem si&nbsp;s&nbsp;nim, jako krajanka, rychlorande, a&nbsp;on pak odešel obtěžovat nějakou malou, buď tlustou, nebo těhotnou, což&nbsp;– jak jsem se&nbsp;později dozvěděla&nbsp;– byla manželka prezidenta univerzity, tlustá a&nbsp;zároveň samotřetí, což není pokus o&nbsp;slovní vtip, nýbrž se&nbsp;jí&nbsp;později narodily dvojčata. Ten Fajrunt, jak jsem ho&nbsp;ještě ten večer slyšela bezostyšně vyprávět hloučku uraženejch, ale polichocenejch dam, jezdí do&nbsp;blízké Nevady navštěvovat nevěstince. Na&nbsp;tom randeti potom pořád mluvil o&nbsp;ženských, které svedl, svádí a&nbsp;svede, ale když se&nbsp;o&nbsp;to pokusil v&nbsp;mém případě, upustil od&nbsp;toho po&nbsp;zcela běžném a&nbsp;takřka povinném počátečním odporu z&nbsp;mé strany, takže jsem byla hned doma, a&nbsp;von mi&nbsp;pak nabíd, že&nbsp;by&nbsp;mě&nbsp;někdy vzal s&nbsp;sebou do&nbsp;nevadských bordelů, mohla bych prý tam na&nbsp;něj počkat v&nbsp;čekárně s&nbsp;kurvičkama, bývají sečtělé a&nbsp;byl by&nbsp;to&nbsp;pro mě&nbsp;jako pro umělkyni prý jistě velkej zážitek. A&nbsp;to říkal, když už&nbsp;věděl, že&nbsp;se&nbsp;živím kvákotem v&nbsp;najtklubech.</span></p>
        <p class="chunk" data-nb-ref-number="12" data-nb-words="42" data-nb-chars="266"><span class="idea" data-nb-ref-number="11" id="idea11" data-nb-words="42" data-nb-chars="266">No, ale tenkrát na&nbsp;<em>party</em> včas přiharcoval Markousek se&nbsp;sklenicí žitné, zaláhvované zaručeně ve&nbsp;Skotsku, a&nbsp;zmonopolizoval si&nbsp;mě&nbsp;pro sebe, což je&nbsp;na&nbsp;<em>party</em> fauxpaska, neboť tam není povinností mluvit zábavně, nýbrž pokud možno s&nbsp;každým šest až&nbsp;dvanáct jakýchkoliv slov.</span></p>
        <p class="chunk" data-nb-ref-number="13" data-nb-words="165" data-nb-chars="973"><span class="idea" data-nb-ref-number="12" id="idea12" data-nb-words="165" data-nb-chars="973">Později zvaný Markousek teda zábavný byl: mě&nbsp;aspoň baví, když někdo popisuje můj vzhled a&nbsp;užívá přitom takových příměrů, jako ten mizera (později) milovaný matik z&nbsp;Friska, třebaže mi&nbsp;ihned došlo, že&nbsp;nejsou zcela původní, ale čerpá je&nbsp;jednak ze&nbsp;Šalamouna a&nbsp;jednak z&nbsp;Chandlerových detektivek. Ale uved se&nbsp;jak náleží, což je&nbsp;fakt, takže čněl vysoko nad všechny ostatní tuxedáky, co&nbsp;kolem bzučeli a&nbsp;brebentili o&nbsp;autech, počasí a&nbsp;o&nbsp;tak velezajímavých a&nbsp;zcela osobitých zážitcích, jako že&nbsp;když člověk letí z&nbsp;Friska do&nbsp;Sydney, tak vo&nbsp;den omládne, poněvač přeletí ten ňákej příslušnej poledník, což nám už&nbsp;v&nbsp;kvartě na&nbsp;biskupáku odhalil jinak mlčenlivý důstojný pán Salaquarda, S. J.; nebo snad že&nbsp;na&nbsp;tý&nbsp;čáře vo&nbsp;den zestárne, to&nbsp;už&nbsp;jsem zapomněla. Za&nbsp;celej ten večer na&nbsp;tý&nbsp;<em>party</em>, a&nbsp;za mnoho večerů na&nbsp;mnoha jinejch <em>parties</em> jsem neslyšela jedinou politickou anekdotu. Buďjsou ty&nbsp;lidi tak pitomí, nebo se&nbsp;nemaj čeho bát, takže je&nbsp;politika nebaví. V&nbsp;Harlemu jsem na&nbsp;party nikdy nebyla.</span></p>
        <p class="chunk" data-nb-ref-number="14" data-nb-words="401" data-nb-chars="2354"><span class="idea" data-nb-ref-number="13" id="idea13" data-nb-words="401" data-nb-chars="2354">Jak mě&nbsp;tam tenkrát později zvaný Markousek bavil prohnaným pochlebováním, vidím v&nbsp;rohu za&nbsp;palmou holku, na&nbsp;nose s&nbsp;brejlema jako Franz Schubert, muzeální kousek, sukně mírně pod kolena, a&nbsp;to v&nbsp;době, kdy mini vycházely z&nbsp;módy a&nbsp;do ní&nbsp;přicházely jednak maxi, jednak supermini, vlasy ulízaný do&nbsp;drdůlku jako po&nbsp;prababičce a&nbsp;v&nbsp;ruce skleničku <em>orange juice</em>_._ Sama ta&nbsp;holka by&nbsp;mě&nbsp;nezajímala, ale s&nbsp;ní tam stál, zády ke&nbsp;mně, ten živej podstavec pro hold lidskýmu nosu, v&nbsp;ruce taky skleničku _orange juice__,_ mlčeli, až&nbsp;si&nbsp;ten chodící raťafák odkašlal, a&nbsp;jak jsem našpicovala uši, zaslechla jsem, že&nbsp;praví Ehm, toto je&nbsp;myslím lepší _orange juice__,_ nežli jaký vyrábíme u&nbsp;nás. Je&nbsp;to&nbsp;zdejší, nebo importovaný? Na&nbsp;kterýžto problém, že&nbsp;by&nbsp;asi člověk umřel napětím, jak se&nbsp;to&nbsp;asi vyřeší, odpověděla ta&nbsp;mladá pratetička _I&nbsp;really wouldn’t know__,_ že&nbsp;teda opravdu, ať&nbsp;přemejšlí jak přemejšlí, tak neví. Ale, dodala, že&nbsp;se&nbsp;na&nbsp;to&nbsp;zeptá strejčka, jestli si&nbsp;bude ten s&nbsp;nosem přát, načež on&nbsp;se&nbsp;sebezapřením odvětil, že&nbsp;_It’s really not that important_, že&nbsp;tak moc důležité, i&nbsp;když jinak hodně, to&nbsp;zas není. Ta&nbsp;vysoká škola odpředmětnělé konverzace mě&nbsp;tak zaujala, že&nbsp;jsem pravila pozdějšímu Markouskovi: Pane profesore Twistene&nbsp;– _Call me&nbsp;Marcus__,_ přerušil mě&nbsp;a&nbsp;nařídil, dost teda brzo, že&nbsp;si&nbsp;přeje být nazýván Marcus, z&nbsp;čehož později bylo různé, například Markuselák. Marcusi, povídám tedy, třeba je&nbsp;to&nbsp;neslušný, ale nevíte, kdo je&nbsp;támhleten vysokej hubenej s&nbsp;tím indiánským nosem? Myslíte toho s&nbsp;tim nosem, co&nbsp;je&nbsp;za&nbsp;živa odkoupenej pro nasootolaryngologický muzeum v&nbsp;Los Angeles? pravil Markusek. To&nbsp;je&nbsp;– a&nbsp;zachechtl se. Pojďte, já&nbsp;vás představím. Dotáh mě&nbsp;pak k&nbsp;němu a&nbsp;povídá: Bille! Nosatec se&nbsp;otočí, uzří mě&nbsp;a&nbsp;zrumění a&nbsp;později zvaný Markousek pokračuje: Bille, seznam se&nbsp;tady s&nbsp;tou mladou dámou&nbsp;– v&nbsp;jistým slova smyslu se&nbsp;k&nbsp;sobě báječně hodíte. Miss Eva Adam, povídá, Mr. Snake, praví a&nbsp;rozchechtá se&nbsp;a&nbsp;já si&nbsp;pomyslim a&nbsp;zvedne mi&nbsp;to&nbsp;sebevědomí ještě víc. No&nbsp;teda zas tak úplně moc originální nejsi, Markusku. Protože humorný možnosti žertíku mejch rodičů&nbsp;– a&nbsp;to se&nbsp;táta pozdějc, když jsem se&nbsp;dostala do&nbsp;puberty, dušoval, že&nbsp;mu&nbsp;to&nbsp;při křtu vůbec nenapadlo&nbsp;– ty&nbsp;humorný možnosti využilo už&nbsp;počítám něco kolem jednoho tisíce pánů, když nepočítám kluky na&nbsp;biskupáku, a&nbsp;žert s&nbsp;Mr. Snakem, neboli česky řečeno panem Hadem, patří mezi ty&nbsp;středně, spíš podprůměrně vtipný.</span></p>
        <p class="chunk" data-nb-ref-number="15" data-nb-words="109" data-nb-chars="656"><span class="idea" data-nb-ref-number="14" id="idea14" data-nb-words="109" data-nb-chars="656">Slečna Adamová je&nbsp;zpěvačka, pokračuje s&nbsp;chechtotem Marcus. A&nbsp;tohle je&nbsp;moje neteř, slečna Ann Bradstreetová. Je&nbsp;tady u&nbsp;mě na&nbsp;bytě, praví. Těší mě, povídá ta&nbsp;můra. Hostujete zde v&nbsp;sanfranciské opeře? zeptá se, a&nbsp;já, nevim proč, to&nbsp;snad ty&nbsp;brejličky nebo ta&nbsp;napůl klášterní uniforma, pravím <em>Oh no!</em> Já&nbsp;zpívám v&nbsp;jednom námořnickym pajzlu na&nbsp;Fisherman’s Wharf. Mírně uhrovitá nudle v&nbsp;brejličkách na&nbsp;to&nbsp;zrumění, Hroznýš královský přejde na&nbsp;šarlach, nudle stiskne rty, a&nbsp;i na&nbsp;<em>party</em>_,_ kde každej osciluje od&nbsp;jednoho k&nbsp;druhýmu, otočí se&nbsp;málem neslušně k&nbsp;vedle stojící samotřetí a&nbsp;zvolá, jako kdybych byla parafín, Mrs. Wallace, jak se&nbsp;vám líbí strýčkovy buganvilie?</span></p>
        <p class="chunk" data-nb-ref-number="16" data-nb-words="24" data-nb-chars="155"><span class="idea" data-nb-ref-number="15" id="idea15" data-nb-words="24" data-nb-chars="155">Čůza, tedy. Otočím se&nbsp;k&nbsp;nyní už&nbsp;téměř Markousíčkovi a&nbsp;povídám Máte rozkošnou neteř, Marcusi, a&nbsp;Markouskovi zaskočí višnička z&nbsp;manhattanu do&nbsp;koláčový dírky.</span></p>
        <hr>
        <p class="chunk" data-nb-ref-number="17" data-nb-words="2066" data-nb-chars="12450"><span class="idea" data-nb-ref-number="16" id="idea16" data-nb-words="2066" data-nb-chars="12450">Děsná holka, povídá potom Markusek, jak stojíme u&nbsp;širokánskýho okna v&nbsp;jeho pracovně, pod náma se&nbsp;rozkládá sanfranciskej záliv, a&nbsp;protože se&nbsp;táhne obloukem do&nbsp;velmi daleka, slévají se&nbsp;světla a&nbsp;světýlka v&nbsp;zlatě zářící laso a&nbsp;na jeho konci je&nbsp;velikej elektrickej pugét, teple zlatej s&nbsp;chladnějšíma světležlutejma briliantkama a&nbsp;sem tam červenej a&nbsp;zelenej kvítek dopravního signálu, a&nbsp;někde v&nbsp;něm je&nbsp;Námořnickej sen, kde mi&nbsp;v&nbsp;deset začíná šichta, a&nbsp;skoro se&nbsp;mi&nbsp;tam nechce. Děsná holka, pokračuje Markusek. Hlavička matematická, ale jinak&nbsp;– názorný příklad nesmyslnosti naší ortodoxně náboženský výchovy, povídá. Její otec, můj švagr, taky matematik&nbsp;– má&nbsp;několik patentů v&nbsp;computerech, ale víte, k&nbsp;čemu ty&nbsp;svý zdokonalený computery používá? K&nbsp;přesnějšímu výpočtu, kolik let uplynulo od&nbsp;stvoření světa. No&nbsp;to&nbsp;je&nbsp;užitečný, ne? povídám. A&nbsp;kolik to? Podle něj čtyři tisíce sedm set dvacet tři a&nbsp;sedm měsíců, praví Markusek. Tak mnoho? podivím se, na&nbsp;biskupáku tyhle věci zanedbávali, a&nbsp;Markusek se&nbsp;ušklíbne. Nebo je&nbsp;to&nbsp;málo? pravím, abych se&nbsp;neřízla. Kolik, podle vás? To&nbsp;neni muj obor, praví Markous. Ale švagr tímhle výpočtem zpřesnil údaj biskupa Dumbwooda z&nbsp;osmnáctýho století, kterému vyšlo o&nbsp;třiasedmdesát let míň. Ovšem bez computerů. Je&nbsp;to&nbsp;mimochodem, povídá Marcus, matematicky dost obtížnej výkon. Musí se&nbsp;sčítat stáří těch famózních staříků ze&nbsp;Starýho zákona, musí se&nbsp;to&nbsp;všelijak srovnávat a&nbsp;jsou v&nbsp;tom dost nesrovnalosti. Pak je&nbsp;tu&nbsp;ta&nbsp;potíž, že&nbsp;se&nbsp;neví, kolik bylo Adamovi, když na&nbsp;něm Pánbůh proved tu&nbsp;plastickou operaci, kterou začal ten průšvih, šklebí se&nbsp;Markusek a&nbsp;já pravím: Takže von je&nbsp;váš pan švagr trochu tůdle, ukážu si&nbsp;na&nbsp;hlavinku a&nbsp;Markous: To&nbsp;je&nbsp;dědičný a&nbsp;spojený s&nbsp;tim talentem na&nbsp;matematiku. On&nbsp;patří švagr k&nbsp;sektě Matherových fundamentalistů. Cotton Mather, jestli to&nbsp;nevíte, byl jeden puritánskej velebník ze&nbsp;sedmnáctýho století, se&nbsp;specializací na&nbsp;salemský čarodějnice. Mám dojem, že&nbsp;kdyby to&nbsp;šlo, zavedou tihle fundamentalisti místo sexu tu&nbsp;plastickou chirurgii, praví Markusák a&nbsp;oplzle mi&nbsp;zamžourá na&nbsp;nedostatečně krytou hruď. No&nbsp;a&nbsp;výsledek je&nbsp;tahle moje neteřinka, povídá. To&nbsp;vám vlastně ani není ženská. Bohužel, nikdy jsem ji&nbsp;neviděl v&nbsp;plavkách, ale někdy si&nbsp;myslím, že&nbsp;vůbec ani nemá pupíček, odmlčí se. Jak to? pravím naivně. To&nbsp;přece snad neni možný? No&nbsp;víte, řekne Markusele. Myslím, že&nbsp;v&nbsp;jejím případě se&nbsp;asi švagrovi, za&nbsp;pomoci computerů a&nbsp;bílý magie, podařila ta&nbsp;operace. Musim mu&nbsp;někdy spočítat žebra, a&nbsp;rozchechtá se, že&nbsp;špendlík s&nbsp;briliantem projeví opět tendenci vypadávat. Ale vážně, praví potom. Ta&nbsp;holka uvidět chlapa v&nbsp;plavkách, umře. Ta&nbsp;– i&nbsp;když tohle snad spíš souvisí s&nbsp;tou její matematickou hlavičkou&nbsp;– vůbec nemá normální ženský vlastnosti. Spolehlivá je&nbsp;jak hodiny, co&nbsp;to&nbsp;je&nbsp;nálada, neví, nechichotá se, nebrečí, zamilovaný šlágry neposlouchá, jenom Bacha a&nbsp;z&nbsp;něj jenom fůgy, na&nbsp;přednášky chodí na&nbsp;minutu přesně, co&nbsp;se&nbsp;jí&nbsp;řekne, to&nbsp;udělá. Jednou&nbsp;– řekne a&nbsp;nakloní se&nbsp;ke&nbsp;mně trošku důvěrně&nbsp;– poněvač mě&nbsp;tohle provokuje, víte, tak jsem jí&nbsp;z&nbsp;legrace řek, že&nbsp;mám novou milenku, schválně, víte, co&nbsp;na&nbsp;to&nbsp;vona&nbsp;– a&nbsp;víte co&nbsp;vona?&nbsp;– Nezajímalo jí&nbsp;to, povídám, dyž říkáte, že&nbsp;neni ženská. Kdyby jen nezajímalo. Vona vomdlela! Skutečně vomdlela. Jak padala, praštila se&nbsp;do&nbsp;hlavy o&nbsp;akvárium, že&nbsp;jsem měl strach, aby tím neutrpěla její matematická kebulka. Jenomže naopak. Když přišla k&nbsp;sobě, povídá: ix&nbsp;je&nbsp;absolutní hodnota integrálu z&nbsp;mínus ypsilon! To&nbsp;celé děleno dvěma! A&nbsp;pak je&nbsp;najednou štajf, podívá se&nbsp;na&nbsp;mě, zbledne, zablekotá: Páté nesesmilníš! a&nbsp;co byste řekla? Zas je&nbsp;v&nbsp;limbu! Já&nbsp;nevím, co&nbsp;s&nbsp;ní budu dělat, povídá Markousek rezignovaně. Vždyť i&nbsp;Matherovy fundamentalistky dřív nebo později mívají něco jako děti, ledaže by&nbsp;se&nbsp;našel nějakej zbožnej chirurg&nbsp;– ale před ní&nbsp;stačí říct nějaké silnější slovo jako třeba&nbsp;– třeba&nbsp;– Markusek si&nbsp;nemůže na&nbsp;žádný silnější vzpomenout, takže povídám: Potok! Cože, podiví se&nbsp;Markusek. Potok, pravím. To&nbsp;jste asi špatně přeložila z&nbsp;češtiny, praví Markusek, takže vidím, že&nbsp;jeho anglosaská vtipnost má&nbsp;svý meze, neb tohle byl na&nbsp;biskupáku známej fór, kterej si&nbsp;vymyslel nějakej Vratislav Blažej, když páter Anastáz Celer, S. J., byl kvůli osnovám nucen zmínit se&nbsp;při hodině český literatury o&nbsp;Švejkovi a&nbsp;pravil, jaký je&nbsp;to&nbsp;odporný protináboženský pamflet, kde se&nbsp;to&nbsp;hemží silnými slovy, načež Lubomíra pokrytecky vystoupila za&nbsp;naivku a&nbsp;otázala se, co&nbsp;to&nbsp;je&nbsp;„silné“ slovo a&nbsp;co je&nbsp;na&nbsp;rozdíl od&nbsp;toho slovo „slabé“, a&nbsp;páter Anastáz, zrovna jako teďka Markusek, začal: To&nbsp;je&nbsp;například&nbsp;– například a&nbsp;na žádnej příklad nemoh přijít, načež náhle Vratislav Blažej nahlas povídá: Potok! a&nbsp;všichni, a&nbsp;sou to&nbsp;skoro samí budoucí bohoslovci, dostanou až&nbsp;dávivej záchvat smíchu, kromě Pátera Anastáze a&nbsp;scvrklýho Aloise Hrušky, kterej později utek ze&nbsp;semináře a&nbsp;stal se&nbsp;okresním tajemníkem Svazu přátel Titovy Jugoslávie, načež sedm let seděl a&nbsp;nyní pracuje ve&nbsp;Státním úřadě pro věci proticírkevní. Vratislava Blažeje později ze&nbsp;semináře vyhodili pro hraní karet, i&nbsp;o&nbsp;peníze, a&nbsp;stal se&nbsp;filmovým scenáristou, ale většinu scénářů mu&nbsp;zakázali, mnohé právě pro silný slova, ne&nbsp;ovšem Potok. No&nbsp;prostě, povídá Markusek, když mu&nbsp;to&nbsp;vysvětlím, že&nbsp;to&nbsp;není mou špatnou znalostí jazyka anglického, asi to&nbsp;bude, kromě tý&nbsp;matherovský výchovy, taky šok ze&nbsp;školy ve&nbsp;Švýcarech, povídá, kam ji&nbsp;poslali kvůli francouzštině. Ne&nbsp;ani proto, aby jí&nbsp;rozšířili obzor, ale čistě spíš ze&nbsp;zbožnosti, protože Kalvín taky působil v&nbsp;Ženevě, tak aby nasákla tím svatým místem. A&nbsp;tam vám, Evo, to&nbsp;už&nbsp;mi&nbsp;samozřejmě říkal mým biblickým křestním jménem, ani se&nbsp;mě&nbsp;nezeptal, ale tak to&nbsp;v&nbsp;Americe chodí, ačkoliv to&nbsp;byla skrznaskrz kalvínská dívčí škola, tam dostala Anna ten šok, hned na&nbsp;seznamovacím večírku. Aha, někdo ji&nbsp;tam voslovil, povídám, a&nbsp;nebyl úplně ženskýho pohlaví. Kdepak, nic tak strašně strašnýho, nato Markusek. Byla to&nbsp;úplně stoprocentně <em>dívčí</em> škola, k&nbsp;tomu penzionátní, na&nbsp;to&nbsp;tam měli nos a&nbsp;nic takovýho se&nbsp;tam netrpělo. Ale mezi chovankama tam byla nějaká&nbsp;– počkejte! zvolá Markusek. Nějaká vodtamtaď, co&nbsp;jste vy, ze&nbsp;Zadunajska nebo z&nbsp;Ruritánie nebo jak se&nbsp;tam ty&nbsp;všechny země menujou, jak tam žil hrabě Drákula, spáchali tam atentát na&nbsp;Heinricha Himmlera a&nbsp;vařej tam Pilsner Urquell. Myslím, že&nbsp;tam vládne ňákej katolickej kněz Tito, ale toho prej snad pověsili. Po&nbsp;takto přesném popisu mé&nbsp;malé vlasti pravím: Tak počkat! Co&nbsp;z&nbsp;toho víte jistě? A&nbsp;Markusek praví: Inu, jsem specialista na&nbsp;teorii množin, v&nbsp;zeměpise mám slabiny, ale jistě vím, že&nbsp;se&nbsp;tam vaří to&nbsp;pivo, ponivač můj bratranec, kterej byl polním duchovním Třetí armády generála George Pattona, vosvobozoval ten pivovar. Mluví se&nbsp;tam prej latinsky, je&nbsp;to&nbsp;nějaká starobylá země. Latinsky? povídám. No&nbsp;latinsky, praví Markusek. Když ten můj bratranec přijel v&nbsp;jeepu na&nbsp;náměstí v&nbsp;tom městě, co&nbsp;se&nbsp;vaří ten Pilsner Urquell, Pi&nbsp;Cen nebo jak se&nbsp;jmenuje, zní to&nbsp;spíš čínsky, že? tak z&nbsp;baráku rovnou proti kostelu vyběhne katolickej kněz v&nbsp;klerice a&nbsp;volá na&nbsp;něj: <em>Salve, fratre!</em>&nbsp;<em>–</em> to&nbsp;ne, že&nbsp;bych uměl tak dobře latinsky, v&nbsp;latině mám rovněž slabiny, ale muj bráchanec to&nbsp;vyprávěl furt kolem dokola, takže tu&nbsp;větu znaj v&nbsp;naší rodině už&nbsp;všichni. <em>Salve, fratre!__,</em> povídá ten kněz. <em>Ego sum sacerdos Catolicus Romanus!</em> a&nbsp;pak začal z&nbsp;věže pálit nacistickej kulomet, tak bráchanec zatáh toho pátera pod shermana, co&nbsp;je&nbsp;kryl, a&nbsp;jak tam leželi na&nbsp;zemi, vykládá ten kněz pořád latinsky a&nbsp;má slova pro kulomet a&nbsp;pro tank, který se&nbsp;bráchanec v&nbsp;semináři v&nbsp;Sacramentu jakživ neučil. Z&nbsp;toho usoudil, že&nbsp;se&nbsp;v&nbsp;tý zemi mluví latinsky. Ten páter ho&nbsp;potom proved pivovarem, tam sice bráchanec lidem nerozuměl, jenže páter mu&nbsp;vysvětlil, že&nbsp;obyčejný lidi používaj <em>lingua vulgata</em>_,_ což je&nbsp;slovo, který bráchanec samozřejmě znal. Prostě prostej lid tam mluví vulgární latinou, kdežto inteligence spíš církevní. A&nbsp;hele, praví Markusek. To&nbsp;vy, Evo, jestli jste z&nbsp;tý země, co&nbsp;tam vařej Pilsner Urquell? pohlédne na&nbsp;mě&nbsp;tázavě, a&nbsp;já kývnu a&nbsp;pravím: Sem. A&nbsp;město Pi&nbsp;Cen znám. Tak jestli jste odtamtaď, musíte taky umět latinsky, ne? _Sure__,_ pravím. Přejete si&nbsp;snad pokračovat v&nbsp;konverzaci v&nbsp;jazyce Horatiově? Ten neznám, praví Markusek. Umím pouze americky, pak trochu anglicky a&nbsp;docela nepatrně latinu. Ale řekněte mi&nbsp;něco, abych slyšel, jak to&nbsp;zní. Takže spustím: _Ranam dissecui et&nbsp;preparavi eam in&nbsp;tabula in&nbsp;qua erat machina electrica_&nbsp;_–_ To&nbsp;je&nbsp;vulgáta? Asi, povídám. Tak dost, praví Marcus. To&nbsp;stačí. Zní to&nbsp;hezky, ale latina se&nbsp;moc liší od&nbsp;američtiny, snad je&nbsp;bližší angličtině, jenomže tu&nbsp;já&nbsp;ovládám rovněž jen částečně. Abych se&nbsp;ale vrátil k&nbsp;naší Aničce, praví muj superspecialista na&nbsp;teorii rozmnožin. Prostě a&nbsp;dobře, v&nbsp;tý penzionátní škole byla taky jedna z&nbsp;vaší vlasti&nbsp;– Zadunajsko, ano?&nbsp;– _Serve yourself__,_ povídám. Nevíte, jak se&nbsp;menovala? otážu se, protože začínám něco tušit, neboť pokud vím, toho svýho manžela, co&nbsp;si&nbsp;kvůli němu nyní nemůže vzít otce svých sedmi dětí a&nbsp;vlastně už&nbsp;devíti, nebo otec se&nbsp;pro případ úmrtí jednoho chtěl zasichrovat ještě druhým mužským dědicem s&nbsp;tím výsledkem, že&nbsp;mu&nbsp;povila ještě dvojčata, obě samozřejmě holčičky, teda Lubomíra, jak je&nbsp;vám už&nbsp;doufám jasný z&nbsp;mýho syntaxu, tak toho manžela si&nbsp;Lubomíra nabrnkla po&nbsp;útěku právě ve&nbsp;Švýcarsku, kde jako ubohá utečenkyně se&nbsp;vnutila do&nbsp;nějaký nóbl protestantský dívčí dokončovací školy, jenže tam ovšem teprve se&nbsp;všim začala. Doma to&nbsp;byla docela slušná a&nbsp;zachovalá gymnazistka. To&nbsp;si&nbsp;nepamatuju, praví Markous, jak jsem řek, latinu prakticky neovládám vůbec. Lubomíra, ne? navrhnu mu. No&nbsp;možná. Pak tam udělala skandál, protože ji&nbsp;oknem unes nějakej Španěl nebo Řek nebo Ital nebo snad Arab nebo Port nebo něco takovýho, možná Francouz. Tak to&nbsp;je&nbsp;vona, pomyslím si, ale radši nic neřeknu, aby se&nbsp;Markusek zas nezakecal. Pak se&nbsp;říká, že&nbsp;užvaněné jsou ženské! Kdybych tehda nebyla Markuska usměrňovala, jakživa jsem se&nbsp;nebyla dozvěděla, co&nbsp;způsobilo ten šok cudný Anduly, a&nbsp;jakživa bych potom nebyla přišla na&nbsp;to, kdo ji&nbsp;vlastně&nbsp;– ale to&nbsp;bych předbíhala událostem. Nějak tak, praví Markusek. To&nbsp;je&nbsp;celkem jedno. Ale jak naše Anna, v&nbsp;nový blůze ke&nbsp;krku, zakoupený v&nbsp;prodejně sekty matheriánů v&nbsp;Salemu, vešla do&nbsp;sálu, kde se&nbsp;ta&nbsp;děvčátka měla seznámit, ukáže na&nbsp;ni&nbsp;ta&nbsp;vaše krajanka prstem, vezme ústa do&nbsp;hrsti a&nbsp;začne se&nbsp;chichotat, že&nbsp;si&nbsp;naše Anna pomyslela, jestli nemá rozepnutý knoflíček u&nbsp;krku, ale neměla. Markusek vykládá děsně rozvláčně, ne&nbsp;že&nbsp;bych byla nějak zvlášť mimořádně zvědavá, ale on&nbsp;ne&nbsp;a&nbsp;ne se&nbsp;dostat k&nbsp;tomu šoku. Povídám: Co&nbsp;teda na&nbsp;ní&nbsp;bylo Lubomíře k&nbsp;smíchu? Ta&nbsp;blůza, praví Markusák. Přesně řečeno vzorek natištěnej na&nbsp;tý&nbsp;blůze. Anna o&nbsp;tom pak napsala matce Bradstreetový a&nbsp;od tý&nbsp;se&nbsp;to&nbsp;rozšířilo po&nbsp;příbuzenstvu, takže na&nbsp;základě Anduliný informace musel tehda ten matheriánskej krám v&nbsp;Salemu stáhnout ty&nbsp;blůzičky z&nbsp;prodeje. Jakej vzorek, hergot? zeptám se, ponivač Markous si&nbsp;pořád dává na&nbsp;čas, a&nbsp;mám nemravný tušení, neboť Lubomíra je&nbsp;totálně beze smyslu pro humor, jedině když se&nbsp;to&nbsp;týká těch jistejch věcí, který když o&nbsp;nich básní Propertius, že&nbsp;to&nbsp;dělali s&nbsp;Cynthií, překládal to&nbsp;páter Propílek, S. J., vždycky jako „žertovné výstupy“ a&nbsp;Lubomíra se&nbsp;opět hlásila za&nbsp;naivku, jenže bezvýsledně a&nbsp;ani Vratislav Blažej se&nbsp;neodvážil to&nbsp;vysvětlit, byl to&nbsp;koneckonců biskupskej gympl. Markusek konečně povídá, dost naivně: Nevím, jestli vy&nbsp;to&nbsp;budete znát. V&nbsp;americkém folklóru se&nbsp;to&nbsp;nevyskytuje. Ale ve&nbsp;vašem, zadunajském, je&nbsp;to&nbsp;prý docela běžný lidový vzorek, snad až&nbsp;dokonce ze&nbsp;sedmnáctého století. Co&nbsp;by&nbsp;to&nbsp;mohlo bejt? podivím se&nbsp;za&nbsp;naivku po&nbsp;Lubomíře. Vidíte, já&nbsp;věděl, že&nbsp;vy&nbsp;to&nbsp;znát nebudete, praví Markuselák. Prý se&nbsp;to&nbsp;kdysi používalo mezi prostým lidem jako vyznání lásky. Venkovští chasníci prý pekli marcipánová srdce, na&nbsp;ty&nbsp;ten vzorek kreslili rozpuštěným cukrem a&nbsp;dávali to&nbsp;svým dívkám. Když dívka takový srdce s&nbsp;tím vzorkem snědla, tak se&nbsp;to&nbsp;pokládalo za&nbsp;zasnoubení, jako když v&nbsp;civilizovanějších zemích si&nbsp;snoubenci vyměněj prstýnky. Já&nbsp;teda ne&nbsp;že&nbsp;bych o&nbsp;folklóru věděla zrovna moc, ale takováhle věc by&nbsp;mně asi sotva unikla, a&nbsp;spíš tuším, že&nbsp;zapracovala Lubomířiná fantazie, na&nbsp;rozdíl od&nbsp;jejího smyslu pro humor dost veliká, aspoň zas v&nbsp;tý jistý oblasti. Tak jakej vzorek? Tak už&nbsp;to&nbsp;vyklopte! pravím, a&nbsp;Markusek nato: Rhombus. Sem doma. Jasně Lubomíra, se&nbsp;značnym vylepšenim. Kosočtverec? podivím se&nbsp;jako užasle. Ano, praví Markusík. S&nbsp;čárkou uprostřed. To&nbsp;sem v&nbsp;životě neviděla, něco takovýho! pravím pořád jako užaslá, a&nbsp;byla to&nbsp;teda ta&nbsp;potvora Lubomíra, co&nbsp;chudákovi Andule způsobila ten šok s&nbsp;hlubokou mdlobou, když jí&nbsp;tenkrát, i&nbsp;když dost šetrně, přes ten pseudofolklór vysvětlila, jakým to&nbsp;vzorečkem má&nbsp;potištěnou blůzičku z&nbsp;církevní konfekce v&nbsp;Salemu.</span></p>
        <p class="chunk" data-nb-ref-number="18" data-nb-words="150" data-nb-chars="863"><span class="idea" data-nb-ref-number="17" id="idea17" data-nb-words="150" data-nb-chars="863">A&nbsp;když je&nbsp;mi&nbsp;tohle jasný, obrátím zájem jinam a&nbsp;zeptám se: A&nbsp;co Mr. Snake? Vypadá, že&nbsp;slečna Bradstreetová ho&nbsp;dost zajímá. Ten? ušklíbne se&nbsp;Markusek. To&nbsp;je, prosím vás, oživlá ilustrace. Já&nbsp;vim, z&nbsp;Cyrana, povídám. Z&nbsp;čeho že? podiví se&nbsp;Markusoun a&nbsp;mně to&nbsp;jen definitivně potvrdí, že&nbsp;jestli nám na&nbsp;biskupáku poněkud zatajili paleontologii, Markuska teda ponechali v&nbsp;téměř úplný tmě, pokud jde o&nbsp;vědy humanitní. Tak pravím: To&nbsp;je&nbsp;jedna taková ilustrovaná knížka pro děti. Jo&nbsp;tak, praví Markusek. To&nbsp;ne. Já&nbsp;myslel z&nbsp;Freuda. Oživlej komplex méněcennosti. Taky matematik. Pálí sem za&nbsp;ní&nbsp;už&nbsp;dva roky, to&nbsp;jo, ale nejdál, co&nbsp;se&nbsp;dostal od&nbsp;matiky směrem k&nbsp;sexu, bylo minulej tejden, když měla Anka narozeniny. Zeptal se&nbsp;jí, kde se&nbsp;narodila. Když řek slovo ‚narodila‘ tak se&nbsp;začervenal. Je&nbsp;to&nbsp;beznadějný. Ten zas vidět ženskou, jak ji&nbsp;pánbůh stvořil, tak jí&nbsp;poběží pro župan.</span></p>
        <p class="chunk" data-nb-ref-number="19" data-nb-words="25" data-nb-chars="149"><span class="idea" data-nb-ref-number="18" id="idea18" data-nb-words="25" data-nb-chars="149">No, já&nbsp;bych teda možná mohla Markoumákovi vykládat. O&nbsp;tom obchůdku, kde jsem Hroznýše spatřila, ani to&nbsp;nejsou tři neděle, a&nbsp;pro žádný župany neběžel.</span></p>
        <p class="chunk" data-nb-ref-number="20" data-nb-words="433" data-nb-chars="2533"><span class="idea" data-nb-ref-number="19" id="idea19" data-nb-words="433" data-nb-chars="2533">Ale musela jsem ten večír do&nbsp;vaření. Anebo bych mu&nbsp;mohla vykládat, přemejšlela jsem cestou v&nbsp;pontiáčku, kterej z&nbsp;kopce do&nbsp;berkleyskýho údolí zase chytil dech a&nbsp;radostně se&nbsp;zařadil do&nbsp;smradlavýho stádečka, co&nbsp;ve&nbsp;dne v&nbsp;noci pádí semtam přes brontosauří most, padesát centů jeden přeběh, mohla bych mu&nbsp;vykládat třeba takový příběh: Jak jsem, když mě&nbsp;nevzali na&nbsp;tu&nbsp;teologii, bydlela u&nbsp;jednoho katolickýho advokáta, jenž musel vzít katolickou dívku do&nbsp;podnájmu, jednak že&nbsp;měl velkej byt, a&nbsp;voni po&nbsp;nich šli, jednak že&nbsp;se&nbsp;mu&nbsp;po&nbsp;vítězství, ale ne&nbsp;jejich, nýbrž lidu, zmenšily příjmy, neboť se&nbsp;přeškolil na&nbsp;soustružníka, a&nbsp;ne dost dobře. Původně nechtěl dívku, správně tušil, ale jeho žena byla nějaká spolužačka mý&nbsp;mamulky nebo co, a&nbsp;oproti různým hochům, co&nbsp;se&nbsp;o&nbsp;ten podnájem drali, jsem měla výhodu, že&nbsp;jsem byla zaručeně z&nbsp;biskupáku, tak mě&nbsp;nakonec vzali. Ten advokát měl syna, jinocha, něco podobnýho jako Anička Bradstreetová, jenže v&nbsp;sameččím vydání, a&nbsp;jinoch se&nbsp;do&nbsp;mě&nbsp;zjinošil, jenomže to&nbsp;ze&nbsp;stydlavosti tajil i&nbsp;přede mnou. A&nbsp;měli v&nbsp;tom bytě krásnou prostornou koupelnu, v&nbsp;který jsem se&nbsp;nikdy nezamykala, ponivač to&nbsp;byla naprosto spolehlivě mravná domácnost a&nbsp;mimoto bylo vždycky úplně zřetelně slyšet šplouchání ve&nbsp;vaně a&nbsp;šum sprchy, k&nbsp;čemuž navíc jsem pokaždý řádně ohlásila, že&nbsp;si&nbsp;jdu očistit tělo od&nbsp;denního potu. A&nbsp;jak si&nbsp;ho&nbsp;tak jednou očišťuju pod sprchou, najednou se&nbsp;rozlítnou dveře a&nbsp;jinoch vpadne dovnitř, rudej jak rajče, jen explodovat, než jsem stačila slušně vyjeknout, vrh se&nbsp;na&nbsp;mě&nbsp;jak byl, v&nbsp;dvouřadovym saku, přímo pod sprchu a&nbsp;počal, jak se&nbsp;píše v&nbsp;románech, pokrývat mý&nbsp;tělíčko horkými polibky. Jenže mně ve&nbsp;vaně ujely nohy, a&nbsp;v&nbsp;pádu jsem se&nbsp;zachytila kohoutku vod teplý vody, a&nbsp;von se&nbsp;zavřel, jinoch za&nbsp;mnou hupsnul do&nbsp;vany, ale v&nbsp;tom se&nbsp;na&nbsp;nás začaly řinout ledový pramínky, takže jinoch přišel k&nbsp;sobě, zblednul, zakoktal něco, vyškrábal se&nbsp;z&nbsp;vany a&nbsp;zbaběle prch. Samozřejmě že&nbsp;jsem to&nbsp;na&nbsp;něj nepíchla, ale když se&nbsp;asi za&nbsp;čtrnáct dní trochu uklidnil, vzala jsem si&nbsp;ho&nbsp;stranou a&nbsp;on se&nbsp;mi&nbsp;přiznal, že&nbsp;mě&nbsp;už&nbsp;půl roku šmíruje klíčovou dírkou, kdykoli jsem ve&nbsp;vaně, což jsem samozřejmě věděla, a&nbsp;jak jsem tak ujížděla po&nbsp;Fisherman’s Wharfu, kudy už&nbsp;proudily davy turistů, lačnejch monotónní formy vzrušení, pomyslela jsem si, že&nbsp;bych Markuskovi ještě mohla vyprávět, jak když jsem si&nbsp;toho jinocha tenkrát osmělila, vyklubal se&nbsp;z&nbsp;něj úplně luxusní přítelík, tak zdatnej, že&nbsp;mě&nbsp;půl roku nato nechal a&nbsp;přived do&nbsp;jinýho stavu nějakou Honzlovou, zpěvačku ze&nbsp;Státního souboru písní a&nbsp;tanců Sedmikrása. Ale nechala si&nbsp;pomoct.</span></p>
        <p class="chunk" data-nb-ref-number="21" data-nb-words="35" data-nb-chars="255"><span class="idea" data-nb-ref-number="20" id="idea20" data-nb-words="35" data-nb-chars="255">Takže, řekla jsem si, když jsem vpadla do&nbsp;šatny a&nbsp;překvapila Boozyho Buckshota, jak si&nbsp;zapaluje marihuánku, takže pan Bill Snake, pozor na&nbsp;něj, aby taky jednou úplně neočekávaně neexplodoval ve&nbsp;fundamentalistickomatherovský koupelně Andulky Bradstreetový.</span></p>
        <hr>
        <p class="chunk" data-nb-ref-number="22" data-nb-words="127" data-nb-chars="708"><span class="idea" data-nb-ref-number="21" id="idea21" data-nb-words="127" data-nb-chars="708">O&nbsp;bridž jsem se&nbsp;začala zajímat fakt ne&nbsp;ze&nbsp;snobismu. Někdo mně řek, že&nbsp;to&nbsp;je&nbsp;jako šachy, jenže lehčí, takže to&nbsp;hrajou i&nbsp;dámy, a&nbsp;jelikož já&nbsp;karty používám výhradně na&nbsp;vykládání osudu, kterej mi&nbsp;ale podle nich nikdy nevychází, řekla jsem si, že&nbsp;bych se&nbsp;mohla poučit taky ještě v&nbsp;nějakym jinym karetnim oboru, když už&nbsp;jsem jednou v&nbsp;Americe. To&nbsp;už&nbsp;jsme byli s&nbsp;Markouskem spřátelení a&nbsp;on řek: No&nbsp;co&nbsp;ne. Bridž je&nbsp;pěkná, matematická hra, ty&nbsp;sice, Evi, pokud jsem zjistil, umíš jenom sčítat a&nbsp;odčítat, násobíš jen s&nbsp;potížema a&nbsp;dělit je&nbsp;tak trošku nad tvoje síly, ale tak úplně matematická hra to&nbsp;zas neni, tak přiď zejtra, pozvu Shada Snyderse a&nbsp;Raymonda Dalyho, oba známý bridžový přeborníky z&nbsp;berkeleyskýho kampusu.</span></p>
        <p class="chunk" data-nb-ref-number="23" data-nb-words="97" data-nb-chars="635"><span class="idea" data-nb-ref-number="22" id="idea22" data-nb-words="97" data-nb-chars="635">Tak jsem toho krásnýho letního kalifornskýho večera přibrzdila opět před 1275 Grizzly Drive&nbsp;– pontiáček byl už&nbsp;tou dobou na&nbsp;berkeleyskej kopec zvyklej&nbsp;– a&nbsp;jak kráčím kolem buganvilií, znova zaslechnu nakřápnutej hlas Hroznýše královskýho: Krásný večer. Jeden z&nbsp;nejkrásnějších za&nbsp;poslední den nebo dva, a&nbsp;strčím hlavu mezi buganvilie a&nbsp;zjistím, že&nbsp;tu&nbsp;krajně nepravděpodobnou větu pronáší Hroznýš do&nbsp;ouška Anduly Bradstreetový, ovšem vzdálenýho asi dva metry padesát, na&nbsp;druhym konci růžově natřený lavičky mezi těma buganviliema. No&nbsp;děláš pokroky, pomyslím si. Teda zatim spíš jen na&nbsp;místě, ale aspoň seš vytrvalej. A&nbsp;vpadnu do&nbsp;domečku.</span></p>
        <p class="chunk" data-nb-ref-number="24" data-nb-words="165" data-nb-chars="1063"><span class="idea" data-nb-ref-number="23" id="idea23" data-nb-words="165" data-nb-chars="1063">Jako první dostavil se&nbsp;na&nbsp;bridžovej večírek profesor Shad Snyders, obor užitá matematika. Taky to&nbsp;hned dokázal. Myslel jsem si, povídá a&nbsp;na bridžový stoleček s&nbsp;kartama připravenýma k&nbsp;zamíchání položí placatou krabici, že&nbsp;kdyby nás bridž později unavil, mohli bychom si&nbsp;hodit ruletku, co&nbsp;říkáš, Marku? A&nbsp;Markusek, vzdor své výborné světové pověsti v&nbsp;oblasti teorie množin vždy nakloněný hrám se&nbsp;špatnou pověstí, praví: Výborně! A&nbsp;třeba hned. Ve&nbsp;třech se&nbsp;bridž stejně hrát nedá, tak si&nbsp;zkrátíme čekání na&nbsp;Dalyho hozením. Jen si&nbsp;hoďte, povídám. Vy&nbsp;jste výborně placený lokajové americkýho establišmentu a&nbsp;mimoto máte každej pár průmyslovejch patentů, kdežto mě&nbsp;vyhnala do&nbsp;Ameriky bída za&nbsp;chlebem a&nbsp;coca-colou, načež oba hoši se&nbsp;zachovali galantně a&nbsp;prohlásili, že&nbsp;finančně se&nbsp;já&nbsp;zúčastním pouze na&nbsp;výhrách, kdežto o&nbsp;prohry se&nbsp;rozdělí oni dva, čehož později ten večer, aspoň Snyders, myslím, litoval. Místo matematickýho karbanu jsme teda roztočili ten důmyslně prostinkej strojek na&nbsp;demaskování matematický pravděpodobnosti a&nbsp;já měla za&nbsp;půl hodinky na&nbsp;novej pontiak.</span></p>
        <p class="chunk" data-nb-ref-number="25" data-nb-words="221" data-nb-chars="1322"><span class="idea" data-nb-ref-number="24" id="idea24" data-nb-words="221" data-nb-chars="1322">To&nbsp;zrovna zacinkala zvonkohra u&nbsp;dveří a&nbsp;dostavil se&nbsp;Raymond Daly, profesor starší anglické literatury, proslulý tím, že&nbsp;v&nbsp;nějaké básni, prý o&nbsp;Přemyslu Oráči, ačkoliv nevim, že&nbsp;by&nbsp;byl v&nbsp;Anglii tak populární, ale buď jak buď, v&nbsp;tý básni objevil anagram či&nbsp;co, kde se&nbsp;pustě spílalo tehdejšímu anglickýmu společenskýmu zřízení, a&nbsp;rozluštění toho anagramu nebo čeho bylo matematicky tak příšerně složitý, že&nbsp;se&nbsp;na&nbsp;to&nbsp;musela použít ta&nbsp;teorie množin, nebo možná něco jinýho, ale každopádně to&nbsp;jediný na&nbsp;tom literárnim objevu trošku neklapalo, poněvač když ta&nbsp;báseň vznikla, uměli lidi počítat pouze rovnice o&nbsp;jedný neznámý, což ovšem Dalymu nijak neubralo na&nbsp;slávě. Já&nbsp;o&nbsp;těchto věcech přirozeně nic nevím, zato mi&nbsp;na&nbsp;Dalym bylo od&nbsp;začátku něco nápadný, jako kdyby mi&nbsp;někoho připomínal, ale ne&nbsp;zjevem, a&nbsp;když se&nbsp;pak nadšeně zapojil do&nbsp;hry&nbsp;– ne&nbsp;do&nbsp;bridže, ten jsem se&nbsp;bohužel v&nbsp;Kalifornii nikdy nenaučila&nbsp;– a&nbsp;když pak prohrál první stovku (Snyders byl tou dobou už&nbsp;o&nbsp;$ 170 lehčí a&nbsp;začínal litovat) a&nbsp;dali jsme si&nbsp;pauzičku na&nbsp;občerstvení, najednou mi&nbsp;ta&nbsp;podoba došla. Vůbec ne&nbsp;obličej, ani figura, ale jméno! Ano, jméno, neb ten badatel v&nbsp;Přemyslu nebo kom Oráči z&nbsp;hlediska svého pojmenování představoval složeninu ze&nbsp;dvou slavnejch kalifornskejch spisovatelů, ale úplně jinejch, než byl ten, co&nbsp;proklínal tehdejší anglický zřízení.</span></p>
        <p class="chunk" data-nb-ref-number="26" data-nb-words="659" data-nb-chars="3797"><span class="idea" data-nb-ref-number="25" id="idea25" data-nb-words="659" data-nb-chars="3797">Poslouchejte, povídám Dalymu. Nepíšete vy&nbsp;bokem detektivky? A&nbsp;Dalymu zaskočí humrovej chlebíček, nakloní se&nbsp;ke&nbsp;mně, poprská mě&nbsp;až&nbsp;po&nbsp;pás krevetovými zadečky, jak je&nbsp;zakuckanej, a&nbsp;bez dlouhýho vodmlouvání řekne: Jak ste na&nbsp;to&nbsp;přišla? To&nbsp;méno, pravím. Dyť já&nbsp;píšu pod pseudonymem, žasne Daly. No&nbsp;a&nbsp;taky ten váš vobjev, povídám, v&nbsp;Přemyslu Oráči. V&nbsp;jakým Pš&nbsp;– Pš&nbsp;– začne Daly. No&nbsp;v&nbsp;tom vašem Oráči, prostě. Někdo tuhle na&nbsp;party povídal, že&nbsp;to&nbsp;nemá ani tak moc co&nbsp;dělat s&nbsp;literaturou, jako že&nbsp;spíš to&nbsp;je&nbsp;výkon hodnej detektiva. Z&nbsp;detektivky, teda, dodám ještě kvůli pravdě, neboť ten na&nbsp;tý&nbsp;party ještě řek, že&nbsp;je&nbsp;to&nbsp;úplně stejná kravina jako většina detektivek, ale dobře se&nbsp;to&nbsp;čte. No&nbsp;a&nbsp;pak to&nbsp;méno, pravím. Raymond jako Chandler, to&nbsp;je&nbsp;v&nbsp;Československu jeden z&nbsp;nejoblíbenějších americkejch klasiků, zásluhou nějakýho Kopance, spisovatele, kterej si&nbsp;dal závazek, že&nbsp;neustane, dokud všechny romány toho klasickýho romanopisce nevyjdou česky, a&nbsp;na rozdíl vod mnoha a&nbsp;mnoha jinejch závazků ho&nbsp;splnil, i&nbsp;když za&nbsp;pět minut dvanáct, no&nbsp;a&nbsp;pak snad jako Kaliforňan víte, že&nbsp;byl ňákej Carroll John Daly, co&nbsp;založil tak zvanou <em>hard-boiled school</em>_,_ neboli natvrdo uvařenou školu detektivní prózy, pravím tak učeně, že&nbsp;Daly otevře ústa a&nbsp;žasne: Já&nbsp;myslel, že&nbsp;ste barová zpěvačka? A&nbsp;co? pravím agresivně. Jednak mám maturitu, jednak ten Kopanec je&nbsp;můj moc dobrej přítel a&nbsp;tajnej vobdivovatel, a&nbsp;kromě toho závazku sepsal vo&nbsp;detektivkách taky knížku, hlavně vo&nbsp;americkejch, povídám. Von sám píše různý romány a&nbsp;povídky, ke&nbsp;kterejm krade náměty ve&nbsp;starejch americkejch _pulp magazínech__,_ zdědil jich balík po&nbsp;nějaký tetě z&nbsp;Bostonu. Píše to&nbsp;česky, ale dost často se&nbsp;to&nbsp;čte jako přeložený z&nbsp;američtiny. Teda dobře přeložený, musím říct, dodám rychle na&nbsp;obranu český literatury, aby mi&nbsp;pak někdo neřek, že&nbsp;jsem ji&nbsp;v&nbsp;nepřátelský cizině pomlouvala, i&nbsp;když v&nbsp;souvislosti s&nbsp;panem Kopancem by&nbsp;to&nbsp;snad zas nebyl tak velkej zločin, ale jedna nikdy neví. A&nbsp;Raymond Daly mě&nbsp;veme za&nbsp;ruce a&nbsp;povídá: Poďte kousek semhle a&nbsp;zarejduje se&nbsp;mnou ze&nbsp;dveří mezi buganvilie. Směrem od&nbsp;skrytý lavičky se&nbsp;ozve Hroznýš: U&nbsp;nás v&nbsp;Nové Anglii je&nbsp;touto dobou asi chladněji, a&nbsp;nato Andula: Nemyslím, že&nbsp;příliš, ale dál neposlouchám, neboť Daly mi&nbsp;vzrušeně říká: Prosim vás, ale nikde to&nbsp;o&nbsp;mně neříkejte. Já&nbsp;to&nbsp;tajím, že&nbsp;ano, ono je&nbsp;to&nbsp;teď sice momentálně trochu v&nbsp;módě, pokleslá literatura, jeden kolega napsal dokonce o&nbsp;Chandlerovi monografii, ale co&nbsp;člověk ví, doba může zesnobštět, tak já&nbsp;to&nbsp;píšu pod jménem Ernest W. Fitzgerald. Ale že&nbsp;je&nbsp;to&nbsp;vono? povídá. Myslim ty&nbsp;drsný detektivky? No&nbsp;vono to&nbsp;je, povídám. Tak se&nbsp;to&nbsp;ňák čim dál víc hodí do&nbsp;naší doby. Takovej Zola nebo Dostojevský, ty&nbsp;byli taky dobrý, ale moc něžný. A&nbsp;to W., hele, to&nbsp;je&nbsp;jako Wiliam? Daly řekne: Vy&nbsp;ste detektiv, Evo. Ale já, víte, mě&nbsp;to&nbsp;tak děsně baví, někdy bych nejradši, víte&nbsp;– rozhlédne se&nbsp;přes buganvilie po&nbsp;sanfranciský zátoce, Golden Gate Bridge, most přes Zlatej záliv rumělkovatí v&nbsp;západu slunce, Daly zatne pěstě a&nbsp;povídá: Když já&nbsp;tak někdy na&nbsp;party&nbsp;– víte&nbsp;– ty&nbsp;kecy&nbsp;– nejradši bych pěstí do&nbsp;nosu, víte? a&nbsp;natáhne krásně urostlou pěst přímo k&nbsp;mýmu nosíku. Já&nbsp;vim, povídám. Já&nbsp;zas na&nbsp;to&nbsp;kašlu a&nbsp;piju. Ale Daly pokračuje ve&nbsp;snění: Nebo ty&nbsp;banky, víte&nbsp;– tady měsíc co&nbsp;měsíc čekat na&nbsp;pitomej šek&nbsp;– a&nbsp;stačila by&nbsp;pistole, důvěryhodnej komplic a&nbsp;– znova napřáhne tu&nbsp;pěst, teďka s&nbsp;nataženým ukazovákem jako revolver&nbsp;– Prachy sem, slečno pokladní! Pak zvadne, praví: Nojo, ale to&nbsp;sou jen takový denní sny. Tak aspoň teď rozebírám T. S. Eliota, a&nbsp;nevěřila byste, ale v&nbsp;básni _The Love Song of&nbsp;J. Alfred Prufrock_ je&nbsp;zakódovaná nemravná anekdota o&nbsp;Gertrudě Steinový, anebo možná Mary Pickfordový, to&nbsp;eště zatim nemám rozanalyzovaný. Jelikož T. S. Eliot je&nbsp;mi&nbsp;poměrně ne&nbsp;příliš znám, chci závíst řeč jinam, avšak ozve se&nbsp;netrpělivý Markousek, lačný další obehry, tak jdem.</span></p>
        <p class="chunk" data-nb-ref-number="27" data-nb-words="128" data-nb-chars="774"><span class="idea" data-nb-ref-number="26" id="idea26" data-nb-words="128" data-nb-chars="774">U&nbsp;Markuláska najdem Aničku. Strýčku, pípe právě poslušným hláskem matherovské fundamentalistky, Bill mě&nbsp;zve zítra dopoledne na&nbsp;simultánní partii s&nbsp;Bobbym Fischerem. Řekla jsem mu&nbsp;sice, že&nbsp;musím pracovat na&nbsp;své disertační práci, ale snad bych na&nbsp;dvě hodinky odejít mohla, vynahradila bych to&nbsp;odpoledne. Souhlasil bys? Markous ji&nbsp;pohladí po&nbsp;tvářičce a&nbsp;zaševelí: Ale jen jdi, jen jdi, Anno. Taky přece potřebuješ trochu toho šprýmu, jen sejdi podívat na&nbsp;simultánku s&nbsp;Bobíkem Fischerem. Andula ničeho nepochopí, zardělá odejde a&nbsp;Markusák praví: Držte mě, nebo se&nbsp;neznám. Ta&nbsp;blběnka si&nbsp;myslí, že&nbsp;je&nbsp;tady v&nbsp;klášteře a&nbsp;já jsem sestra představená. Já&nbsp;se&nbsp;jednou neudržím a&nbsp;řeknu jí&nbsp;do&nbsp;tváře nějaký silný slovo, například Potok. Zřejmě se&nbsp;hoch učí, řeknu si&nbsp;v&nbsp;duchu, a&nbsp;dáme se&nbsp;do&nbsp;hry.</span></p>
        <p class="chunk" data-nb-ref-number="28" data-nb-words="260" data-nb-chars="1549"><span class="idea" data-nb-ref-number="27" id="idea27" data-nb-words="260" data-nb-chars="1549">Hra pokračuje, pro mě, dík galantnosti přítomných pánů, výhodně, pro Markuska fifty fifty. Shad Snyders dostal zpátky, co&nbsp;na&nbsp;začátku prosázel, zato pro Ernesta W. Fitzgeralda se&nbsp;hra brzy podobá přírodní katastrofě. Táhlo na&nbsp;desátou&nbsp;– já&nbsp;měla ten večer v&nbsp;Námořnickym snu volno&nbsp;– když Ernest W., zpocený a&nbsp;vibrující rukama, odešel na&nbsp;záchod. Ňák ho&nbsp;to&nbsp;sebralo, povídám, a&nbsp;Shad Snyders za&nbsp;ním opatrně mrkne, jestli už&nbsp;zmizel z&nbsp;doslechu, a&nbsp;šeptem praví: Něco vám na&nbsp;Raymonda řeknu&nbsp;– žije dvojím životem. Já&nbsp;vim, povídám, a&nbsp;Shad: Vy&nbsp;jste měla angažmá na&nbsp;Lake Tahoe? To&nbsp;neměla, povídám a&nbsp;vzpomenu si, jak mě&nbsp;před párma dny Markusek vyvez na&nbsp;to&nbsp;rozkošný místečko v&nbsp;Sieře Nevadě, asi tři hodinky autem od&nbsp;Grizzly Peaku, a&nbsp;jak mě&nbsp;odtamtud nemoh dostat, poněvač jsem úplně propadla jedovatýmu kouzlu těch hazardautomatů. Byla jsem úplně v&nbsp;tranzu z&nbsp;tý vášně, jenom se&nbsp;pamatuju, že&nbsp;mě&nbsp;Markusek musel spoutat opaskem a&nbsp;dát mě&nbsp;vodnýst do&nbsp;auta dvěma krupiérama, a&nbsp;pak mě, kousek před kalifornskou hranicí, chlípně upozornil na&nbsp;nevěstinec Kit Kat Klub, a&nbsp;odtamtud právě vyhazovali Vencu Q.&nbsp;Fajrunta a&nbsp;řvali přitom nějakou sofistikovanější obdobu našeho staročeského Bez peněz do&nbsp;hospody nelez. Neměla jsem angažmá na&nbsp;Lake Tahoe, bohužel, povídám a&nbsp;Markous mě&nbsp;opraví na&nbsp;Bohudík. Von tam snad pan Daly vo&nbsp;něčem přednášel? Ne, to&nbsp;ne, zavrtí hlavou Shad. Před týdnem tam ale ve&nbsp;voku prohrál tři tisíce. Což, praví, není nejmíň, na&nbsp;<em>assistant</em> profesora starší anglický literatury, praví, a&nbsp;vtom se&nbsp;Ernest W. vrátil a&nbsp;doprohrál ještě padesát tři dolary do&nbsp;rovných tří set.</span></p>
        <p class="chunk" data-nb-ref-number="29" data-nb-words="160" data-nb-chars="888"><span class="idea" data-nb-ref-number="28" id="idea28" data-nb-words="160" data-nb-chars="888">Asi o&nbsp;půlnoci jsme toho nechali a&nbsp;zrovna taky vstoupil Hroznýš s&nbsp;Andulou, a&nbsp;že se&nbsp;před simultánní partií musí vyspinkat. Já&nbsp;vlastně taky, povídá Marcus. Zejtra brzo ráno jedu do&nbsp;Santa Barbary. Odpoledne tam přednášim jednomu dámskýmu klubu o&nbsp;teorii relativity. To&nbsp;je&nbsp;šlágr dámskejch spolků už&nbsp;asi třicet let. Dámy pořád doufaj, že&nbsp;je&nbsp;možný to&nbsp;pochopit, i&nbsp;když člověk ovládá jenom malou násobilku, ale nechávám je&nbsp;při tom, protože jednak dámský kluby dobře platěj, a&nbsp;hlavně se&nbsp;tam najdou taky mladší dámy, povídá, a&nbsp;já mrknu po&nbsp;Andule, jestli neomdlí. Ale tý&nbsp;právě Hroznýš sune do&nbsp;dlaně růžový psaníčko a&nbsp;koktá: Něco jsem vám tady napsal&nbsp;– je&nbsp;to&nbsp;odpověď na&nbsp;to&nbsp;– na&nbsp;to, o&nbsp;čem vy&nbsp;– a&nbsp;tou dobou mu&nbsp;už&nbsp;málem chytaj vlasy od&nbsp;požáru v&nbsp;ksiftě, pak se&nbsp;otočí a&nbsp;prchá bez rozloučení. Jinoch jeden. Markusek za&nbsp;ním ještě stihne zavolat: Bille, brnkni mi&nbsp;o&nbsp;tom článku! a&nbsp;Hroznýše polkne hvězdnatá noc.</span></p>
        <p class="chunk" data-nb-ref-number="30" data-nb-words="73" data-nb-chars="465"><span class="idea" data-nb-ref-number="29" id="idea29" data-nb-words="73" data-nb-chars="465">Po&nbsp;Grizzly Drive se&nbsp;nejdřív rozjel Shad Snyders ve&nbsp;svém chevroletu, za&nbsp;ním zdrcený Ernest W. Fitzgerald Raymond Daly, a&nbsp;nakonec, vášnivě políbená na&nbsp;krk Markouskem, já. A&nbsp;ujížděli jsme příjemně příjemnou kalifornskou nocí, po&nbsp;Grizzly Drive z&nbsp;příjemnýho kopečku, a&nbsp;potom Ernest W. zahnul směrem na&nbsp;El&nbsp;Cerito, kdežto já&nbsp;pokračovala dál, přes brontosauří most až&nbsp;na&nbsp;hranice Chinatownu, kde mi&nbsp;pronajala kutloch nějaká Mrs. Wong Li, vdova po&nbsp;importéru čínských kadidel.</span></p>
        <hr>
        <p class="chunk" data-nb-ref-number="31" data-nb-words="710" data-nb-chars="4296"><span class="idea" data-nb-ref-number="30" id="idea30" data-nb-words="710" data-nb-chars="4296">Nazítří bylo celej den krásně, jenom po&nbsp;obědě krátce sprchlo, takže se&nbsp;mi&nbsp;den po&nbsp;všech stránkách vydařil. Kocour Marcus nebyl doma, tak jsem den strávila hraním golfu ve&nbsp;dvou s&nbsp;Markuskovým asistentem, velmi se&nbsp;snažil, ovšem neuspěl, tušila jsem totiž, že&nbsp;mi&nbsp;Markusek chystá k&nbsp;(svým) narozeninám překvapení, a&nbsp;chtěla jsem, aby bylo příjemný. Proto jsem taky, jako věrná milá, co&nbsp;den bez milýho málem nepřežila, zavolala hned ráno den nato do&nbsp;1275 Grizzly Drive, vzal to&nbsp;Markousek, ale povídá nějak jako skoro nervózně, u&nbsp;něj neznámej stav: Heleď, Evi, jestli máš silný nervy, tak přijeď. Ale jinak ne. Což se&nbsp;mi&nbsp;zalíbilo, tak jsem nakopla pontiáčka a&nbsp;vybrala Grizzly Peak v&nbsp;rekordním čase, ale když se&nbsp;celá zvědavá nahrnu do&nbsp;obejváku, sedí tam ňákej neznámej herec, okostýmovanej do&nbsp;švýcarskýho kroje ze&nbsp;sedmnáctýho století nebo co, celej v&nbsp;černym, černý vysoký šněrovací boty na&nbsp;nohou, na&nbsp;věšáku v&nbsp;předsíni zřejmě jeho černej širák jako pro ortodoxního rabína, a&nbsp;tváří se, jako by&nbsp;ho&nbsp;právě u&nbsp;posledního soudu neprokádrovali. To&nbsp;je&nbsp;Ebenezer Bradstreet, můj švagr, praví Markousek vážně. A&nbsp;tohle je&nbsp;slečna Adamová, barová zpěvačka. To&nbsp;řek zřejmě ze&nbsp;zlomyslnosti, poněvač švýcarskej kupec, kterej už&nbsp;tak dost nemilostivě zavadil zrakem o&nbsp;mou mini, nyní úplně zledovatěl a&nbsp;zrak ode mě&nbsp;zcela odvrátil, jako kdybych byla nějaký ďábelský pokušení, což jsem, to&nbsp;vím, ale ne&nbsp;zas nějaký kór moc hříšný, poněvač si&nbsp;myslím, že&nbsp;na&nbsp;světě jsou moc horší hříchy než ten proti šestýmu katolickýmu a&nbsp;pátýmu protestantskýmu nebo navopak přikázání. Například ten proti pátýmu katolickýmu a&nbsp;šestýmu protestantskýmu nebo navopak, když švýcarskej kupec a&nbsp;jemu podobní, když mluví o&nbsp;morálce, maj na&nbsp;mysli omezení tělesnejch radostí spíš než který jiný svinstva. Tak ale teda ode mě&nbsp;odvrátil zrak a&nbsp;od tý&nbsp;chvíle mluvil skrz mě&nbsp;a&nbsp;koukal mimo mě, jako kdybych tam nebyla. A&nbsp;Markousek pokračuje: Švagr Ebenezer přiletěl právě ranním letadlem ze&nbsp;Salemu v&nbsp;Massachussetts, což byl jeho první let letadlem v&nbsp;životě, dodá muj milej. Z&nbsp;toho vidíš, že&nbsp;jde o&nbsp;vážnou věc, praví jako taky vážně. Včera mu&nbsp;někdo unes dceru, myslím naši Annu, a&nbsp;volal mu&nbsp;o&nbsp;výkupný. Švýcarský kupec si&nbsp;odkašle a&nbsp;povídá: Požaduje deset tisíc do&nbsp;zítřka do&nbsp;večera, a&nbsp;já si&nbsp;pomyslím, že&nbsp;to&nbsp;si&nbsp;chudáka Andulu příliš neceněj, ne&nbsp;ovšem že&nbsp;by&nbsp;jako tělíčko stála za&nbsp;podstatně víc, ale podle Markuska je&nbsp;to&nbsp;něco na&nbsp;způsob ženskýho Einsteina, takže za&nbsp;deset tisíc je&nbsp;její mozeček úplná okase, hotovej <em>bargain</em>_._ Já&nbsp;jsem přirozeně naprosto ochoten sumu vyplatit, pokračuje kupec švýcarský. Jsem však rozhodně proti tomu, aby se&nbsp;volala na&nbsp;pomoc policie, jak míní švagr. Annu by&nbsp;to&nbsp;mohlo ohrozit, vyděrači jsou velmi bezohlední, alespoň podle denního tisku, jak mi&nbsp;bylo řečeno pastorem Nathanielem Wigglesworthem. Marcus praví: Když nechceš, tak ne. Máme tu&nbsp;Evi, vyprávěla mi, jak v&nbsp;nějakým Hitsongsea nebo jak ve&nbsp;Švédsku zachránila před ostudou jednu záletnou paničku, a&nbsp;to byl tedy, jestli mluvila pravdu, výkon hodnej detektiva. Dělit ona Evi neumí, ale elementární logiku má&nbsp;nějak v&nbsp;podvědomí nebo kde. Jednou zas, to&nbsp;bylo v&nbsp;New Yorku, přišla na&nbsp;pachatele v&nbsp;jednom strašlivě zamotaným mordýřskym případě, jenomže slávu slíz nějakej O’Raglan, zrovna jako opět ve&nbsp;Stockholmu, to&nbsp;byl případ, to&nbsp;bys nevěřil, švagře, s&nbsp;dvojníkama, úplně identickejma, a&nbsp;přitom to&nbsp;nebyli bratři. Manželka jednoho dvojníka se&nbsp;zabouchla do&nbsp;druhýho, úplně stejnýho, a&nbsp;smluvili se, že&nbsp;toho prvního oddělaj, aby nestál v&nbsp;cestě jejich štěstí. Teda, co&nbsp;ji&nbsp;přivedlo k&nbsp;takový vášni, že&nbsp;jedno vejce byla ochotná rozbít a&nbsp;druhý, k&nbsp;nerozeznání podobný, samou láskou sežrat, to&nbsp;nepochopím, jedině snad, že&nbsp;Evi lhala a&nbsp;přečetla si&nbsp;to&nbsp;v&nbsp;nějaký za&nbsp;vlasy přitažený detektivce. Voni detektivky jsou hlavní Evino kulturní vyžití, a&nbsp;potom už&nbsp;jenom jedno indický umění, to&nbsp;ty, švagře, ani neznáš. Jistěže ne, praví Ebenezer, o&nbsp;pohanské nauky jsem nikdy nedbal. A&nbsp;Markusek praví: Tak teda, když tu&nbsp;teď máme Evinku&nbsp;– a&nbsp;to jsem ti&nbsp;ještě neřek, jakej má&nbsp;fantastickej postřeh, i&nbsp;když to&nbsp;mě&nbsp;tak neudivuje, to&nbsp;ženský mívaj, jenom si, co&nbsp;viděj, neuměj dát dohromady, což je&nbsp;u&nbsp;ní to&nbsp;nepřirozený. Ale jednou, představ si, usvědčila jednoho úchylnýho čistě jen proto, že&nbsp;v&nbsp;anglickejch autech je&nbsp;volant napravo. No&nbsp;prostě, Evinka je&nbsp;takový naše soukromý FBI, tak ji&nbsp;na&nbsp;to&nbsp;pustíme jak čuchacího psa a&nbsp;uvidíme, co&nbsp;dokáže.</span></p>
        <p class="chunk" data-nb-ref-number="32" data-nb-words="47" data-nb-chars="281"><span class="idea" data-nb-ref-number="31" id="idea31" data-nb-words="47" data-nb-chars="281">Dobrý, dobrý, povídám. Tolik co&nbsp;ty, Marcus, s&nbsp;celou tvou teorií rozmnožování nebo čeho, dycinky. Je&nbsp;mi&nbsp;úplně jasný, že&nbsp;na&nbsp;Ebenezerovi Marcusova řeč nezanechala ten nejlepší dojem, kouká se&nbsp;mi&nbsp;kolem hlavy, každým okem po&nbsp;jedný straně, tak se&nbsp;radši honem nechám odvést na&nbsp;místo činu.</span></p>
        <p class="chunk" data-nb-ref-number="33" data-nb-words="214" data-nb-chars="1302"><span class="idea" data-nb-ref-number="32" id="idea32" data-nb-words="214" data-nb-chars="1302">Teda: jestli je&nbsp;to&nbsp;místo činu, to&nbsp;se&nbsp;neví. Ale Markousek si&nbsp;už&nbsp;v&nbsp;mé nepřítomnosti vymyslel takovou jakoby teorii: teprve když se&nbsp;dnes ráno přihnal z&nbsp;oaklandskýho letiště taxíkem Ebenezer, zjistil Markusek, že&nbsp;domovní dveře jsou zevnitř na&nbsp;závoru. A&nbsp;teprve po&nbsp;Ebenezerově výpovědi se&nbsp;šel podívat do&nbsp;Anduliný ložnice a&nbsp;objevil, že&nbsp;tam nejen není, ale že&nbsp;tam tu&nbsp;noc zřejmě vůbec nespala, což souhlasilo s&nbsp;Ebenezerovým údajem, že&nbsp;únosce ho&nbsp;volal včera odpoledne v&nbsp;šest pět kalifornskýho času, teda hnedka po&nbsp;tom, co&nbsp;jsou meziměstský hovory lacinější, což by&nbsp;poukazovalo na&nbsp;únoscovu neutěšenou finanční situaci. A&nbsp;tehdy usoudil můj geniální přítelík, že&nbsp;ty&nbsp;dveře byly na&nbsp;závoru od&nbsp;předvčerejška od&nbsp;půlnoci, kdy je&nbsp;za&nbsp;náma osobně zalígroval po&nbsp;tý&nbsp;partii ruletovýho bridže, neboť ráno, když odjížděl do&nbsp;Santa Barbary, šel rovnou do&nbsp;garáže, a&nbsp;tam se&nbsp;chodí postranníma dvířkama vzadu, který zas, na&nbsp;rozdíl od&nbsp;předních, našel, když se&nbsp;v&nbsp;noci ze&nbsp;Santa Barbary vrátil, otevřený. Na&nbsp;neteř se&nbsp;tak pozdě v&nbsp;noci už&nbsp;přirozeně podívat nešel, v&nbsp;domnění, že&nbsp;si&nbsp;osvěžuje mozeček v&nbsp;panenskym loži nahoře, a&nbsp;staromódní švýcarský kupec Ebenezer byl zlou zprávou a&nbsp;následujícím vzrušujícím pokusem zjistit letecký spojení do&nbsp;Kalifornie tak mimo sebe, že&nbsp;ho&nbsp;vůbec nenapadlo předem zavolat, snad ani nevěděl, že&nbsp;to&nbsp;ze&nbsp;Salemu jde.</span></p>
        <p class="chunk" data-nb-ref-number="34" data-nb-words="16" data-nb-chars="101"><span class="idea" data-nb-ref-number="33" id="idea33" data-nb-words="16" data-nb-chars="101">Takže v&nbsp;devět hodin ráno, když kupec švýcarský zazvonil u&nbsp;domovních vrat, Markusek ještě sladce spal.</span></p>
        <p class="chunk" data-nb-ref-number="35" data-nb-words="6" data-nb-chars="34"><span class="idea" data-nb-ref-number="34" id="idea34" data-nb-words="6" data-nb-chars="34">Pro přehled jsem si&nbsp;to&nbsp;nakreslila:</span></p>
        <hr>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./hrichy_pro_patera_knoxe_024.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>